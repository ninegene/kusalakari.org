#အကုသိုလ် ၁၂ ပါးနှင့် ဆိုင်ရာ သိမှတ်ဖွယ်ရာများ

##သောမနဿဖြစ်ကြောင်း

* ၁။ သဘာဝဣဋ္ဌာရုံနှင့်တွေ့ခြင်း(အမှန်တကယ်လှပသည့်အာရုံ)ပရိကပ္ပဣဋ္ဌာရုံနှင်တွေ့ ခြင်း (''ကိုယ်ထင်လျှင်,
  ကုဋင်ရွှေနန်း''ဆိုသည့်အတိုင်း အနိဋ္ဌာရုံကို ဣဋ္ဌာရုံထင်လျှင် ပရိကပ္ပဣဋ္ဌာရုံ။ ခွေး,လင်းတသည် မစင်
  ခွေးကောင်ပုတ် တွေ့လျှင် ဝမ်းသာ၏)
* ၂။ သောမနဿနှင့် ပဋိသန္ဓေနေခဲ့ခြင်း (၄င်းသည် ဥပေက္ခာဖြစ်လောက်သော အာရုံမှာပင် သောမနဿ
   ဖြစ်တတ်သည်)
* ၃။ စိတ်နေမလေးနက်ခြင်း(သဘောကျလွယ်၍ အတော်အတန်အာရုံကိုပင် သဘောကျတတ်သည်)

##ဥပေက္ခာဖြစ်ကြောင်း

* ၁။ ဣဋ္ဌမေဇ္ဈတ္တာရုံနှင့်တွေ့ကြုံခြင်း
* ၂။ ဥပေက္ခာနှင့် ပဋိသန္ဓေနေခဲ့ခြင်း
* ၃။ စိတ်နေလေးနက်ခြင်း(စဉ်းစားဆင်ခြင်မှုအားကြီး၍ ဣဋ္ဌာရုံနှင့်တွေ့သော်လည်း ဥပေက္ခာဖြစ်နိုင်သည်)

##မိစ္ဆာဒိဋ္ဌိဖြစ်ကြောင်း

* ၁။ သဿတဒိဋ္ဌိအယူရှိခြင်း(မြဲသည်ဟု အထင်မှားခြင်း)
* ၂။ ဥစ္ဆေဒဒိဋ္ဌိအယူရှိခြင်း( ပြတ်စဲသည်ဟု အထင်မှားခြင်း)
* ၃။ ၄င်းနှစ်မျိုးအယူရှိသူ ပြောဟောသူများနှင့် ပေါင်းသင်းဆက်ဆံပြီး ၄င်းတို့၏ တရားကိုသဘောကျ
  နာယူခြင်း

##သင်္ခါရ

ပြုပြင်စီမံခြင်း, စိတ်ဖြစ်ပေါ်အောင်စီမံခြင်းကို သင်္ခါရဟုဆိုသည်။ ၄င်းသည် မိမိ၏ ကာယပယောဂ,
ဝစီပယောဂ, မနောပယောဂနှင့် သူတစ်ပါး၏ ကာယပယောဂ, ဝစီပယောဂဟု ၅မျိုးရှိ၏။     အမှုကိစ္စ
ပြုလုပ်ရန် ပျင်းရိနေချိန်ဝယ် အကျိုးအပြစ်ဆင်ခြင်ပြီး လုပ်ချင်စိတ်ပေါ်အောင် အာယူခြင်းကို (မိမိ-မနော)
စိတ်အားတက်စရာ စာရွတ်၍ ပြုလုပ်ခြင်းကို(မိမိ-ဝစီ) ကိုယ်လက်လှုပ်ရှား၍ စိတ်က်သန်အောင်ပြုလုပ်ခြင်းကို
(မိမိ-ကာယ) အမှုကိစ္စပြုလုပ်ရန် သူတစ်ပါး၏ လက်ဟန်ခြေဟန်ဖြင့် စေခိုင်းခြင်း, နှုတ်ဖြင့်တိုက်တွန်ခြင်း
ကို (သူတပါး-ကာယပယောဂ, ဝစီပယောဂ)ဟု ဆိုသည်။

##အသင်္ခါရိကဖြစ်ကြောင်း

* ၁။ အသင်္ခါရိကဖြင့် ပဋိသန္ဓေနေခဲ့ခြင်း
* ၂။ ကျန်းမာခြင်း
* ၃။ အချမ်းအပူခံနိုင်ခြင်း
* ၄။ ဝီရိယအကျိုးမျှော်ကိုးခြင်း
* ၅။ လုပ်ငန်းကိစ္စ၌ အလေ့ကျင့်ရနေခြင်း
* ၆။ ဥတု ဘောဇဉ် မျှတခြင်း

သသင်္ခါရိကဖြစ်ကြောင်း။  ဆန့်ကျင်ဘက်အကြာင်းများ

##မောဟမူစိတ် ဥပေက္ခာဝေဒနာသာဖြစ်ရခြင်း အကြောင်း

ဤမောဟမူစိတ်၌ လောဘဒေါသဟူသော အခြားမူလတို့မယှဉ်, မောဟမူလတစ်ပါးသာ ယှဉ်သည်။
ထိုသို့ တစ်ပါးတည်းယှဉ်ရသော မောဟသည် လောဘမူစိတ်ကဲ့သို့ လောဘသဘောသို့လည်း မလိုက်ရောရ,
ဒေါသမူစိတ်ကဲ့သို့  ဒေါသသဘောသို့လည်း  မလိုက်ရောရ,  မိမိသဘောအတိုင်း  လွတ်လွတ်လပ်လပ်
တွေဝေခွင့်ရလေသည်။  ထိုသို့  လွန်စွာ  တွေဝေခွင့်ရလေသောကြောင့်  ထိုမောဟနှင့်ယှဉ်သောစိတ်လည်း
ဣဋ္ဌာရုံနှင့်တွေ့ကြုံစေကာမူ  ဣဋ္ဌအရသာပေါ်လာအောင်  အာရုံကိုမခံစားနိုင်သဖြင့်  သောမနဿဝေဒနာနှင့်
ယှဉ်ခွင့်မရ၊  အနိဋ္ဌာရုံနှင့်တွေ့ပြန်လျှင်လည်း  အနိဋ္ဌအရသာကို  ပေါ်လာအောင်  မခံစားနိုင်သဖြင့်
ဒေါမနဿဝေဒနာနှင့်လည်း  ယှဉ်ခွင့်မရချေ၊  ဥပမာ-အရက်သောက်ကြူး၍  အမူးကြီးမူးနေသူသည်
ချော့မော့ဖျောင်းဖျ  သာယာဘွယ်ပြောပြသည်ကိုလည်း  နားမဝင်,  ဆဲဆိုငေါက်ငန်းကြမ်းတမ်းစွာ  ပြော
နေသည်ကိုလည်း  အရေးမကြီးသကဲ့သို့တည်း။  ထဲကဲ့သို့  ဣဋ္ဌာရုံ  အနိဋ္ဌာရုံကို  သာယာခြင်းလည်းမရှိ,
မသာယာခြင်းလည်း မရှိရကား သင့်တင့်ရုံခံစားတတ်သော ဥပေက္ခာဝေဒနာသာ ဖြစ်ရသည်။

တကြောင်းမှာလည်း  ဤမောဟမူစိတ်သည်  အာရုံ၌ကောင်းစွာမတည်  အလီလီယုံမှားတတ်သော
ဝိစိကိစ္ဆာ ပြန့်လွင့်တတ်သော ဥဒ္ဓစ္စနှင့်ယှဉ်ရကား အာရုံ၌ တည်တံ့စွာ ယူရသလောက် အရသာပေါ်အောင်
မခံစားနိုင်၊ ဥပမာ-ပြေးရင်းလွှားရင်း စားရသောအာဟာရ၌ ငြိမ်သက်စွာစားရသလောက်
အရသာမပေါ်သကဲ့သို့တည်း၊  ဤသို့  အကောင်းအဆိုး  အာရုံ၏  အရသာနှစ်မျိုးကို  ထင်ရှားအောင်
မခံစားနိုင်ရကား သင့်တော်ရုံ ခံစားတတ်သော ဥပေက္ခာဝေဒနာနှင့် ယှဉ်ရလေသည်။

*(သင်္ဂြိုဟ်ဘာသာဋီကာ ၄၅)*