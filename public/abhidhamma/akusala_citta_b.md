# အကုသလကမ္မပထ ၁ဝ ပါး / ဒုစရိုက် ၁ဝ ပါး

## ၁။ ပါဏာတိပါတ = သူတပါးအသက်သတ်ခြင်း

###ပါဏာတိပါတအင်္ဂါ

* ၁- သက်ရှိသတ္တဝါဖြစ်ခြင်း၊
* ၂- သက်ရှိသတ္တဝါဟု  သိခြင်း၊
* ၃- သေစေလိုခြင်း၊
* ၄- သတ်မှုလုံ့လပြုခြင်း
* ၅- သေခြင်း၊

ဤအင်္ဂါ ၅ပါးပြည့်စုံလျှင် ကမ္မပထမြောက်၏။ (ကမ္မ=ကံ၊ ပထ=လမ်းကြောင်း၊   အပါယ်
ရောက်ဖို့ရန် လမ်းကြောင်းဖြစ်သောကံ) ကမ္မပထမြောက်လျှင် အပါယ်ဘုံ၌ ပဋိသန္ဓေကျိုးကို ပေးနိုင်သော
ဇနကသတ္တိ  ဧကန်ရှိ၏။  ကမ္မပထမမြောက်လျှင်ကား  ပဋိသန္ဓေကျိုးကို  ပေးနိုင်မပေးနိုင်  ကိန်းသေမဟုတ်၊
တချို့ပေးနိုင်၏,  တချို့မပေးနိုင်၊  ကမ္မပထမြောက်,မမြောက်ဆုံးဖြတ်ရန်  ဆိုင်အင်္ဂါ  (လက္ခဏာ)
စုံ မစုံကို ကြည့်ရမည်၊ ဆိုင်ရာအင်္ဂါစုံလျှင် ကမ္မပထမြောက်သည်၊ မစုံလျှင်မမြောက်။ ကုသိုလ်အရာဝယ်
အိပ်မက်၌ဖြစ်သော  ဇောစေတနာ,  ပဉ္စဒွါရဝီထိ၌ဖြစ်သော  ဇောစေတနာ,  မရဏာသန္နဝီထိ၌ဖြစ်သော  ဇော
စေတနာ,  ဤစေတနာများမှတပါး  အခြားသော  ကုသိုလ်စေတနာတွေမှာ  အင်္ဂါညီ-မညီ  စိစစ်ဘွယ်မလို
အားလုံးကမ္မပထမြောက်သည်ဟု  ဆိုသည်၊  သို့သော်  ပဋိသန္ဓေကျိုးကိုကား  အတော်ထက်သန်သော
ကုသိုလ် ကံ နှင့် အထောက်အပန့် အကူအညီကောင်းကို ရသောကံကလေးများသာ ပေးစွမ်းနိုင် လိမ့်မည်။

###အပြစ် အကြီး အငယ်

သတ္တဝါ  အကြီးအငယ်ကို  လိုက်၍၄င်း,  သတ္တဝါ၏  အကျင့်သိက္ခာကို  လိုက်၍၄င်း,
အပြစ်အကြီးအငယ်  ကွဲပြား၏။  သတ္တဝါက  အကောင်အထည်ကြီးလျှင်  ထိုသတ္တဝါ  ဇီဝိတကလာပ်
များစွာကို  ဖျက်ဆီးရာကျသောကြောင့်  အပြစ်ကြီး၏၊  သီလသိက္ခာရှိသူကို  သတ်လျှင်  ထိုသူ၏သီလဂုဏ်
ကြောင့်  အပြစ်ကြီး၏၊  မိဘရဟန္တာ  စသည်ကိုသတ်မိလျှင်  အာနန္တရိယ  ကံပင်ထိုက်၏၊  အကောင်
အထည် ဂုဏ်သိက္ခာချင်းတူနေလျှင် သတ်တဲ့အခါ၌ ပယောဂစိုက်မှု အားကြီးသောကံက အပြစ်ကြီးသည်။

##၂။ အဒိန္နာဒါန = မပေးသော သူတစ်ပါးဥစ္စာကို ယူခြင်း

###အဒိန္နာဒါနအင်္ဂါ
* ၁- သူတပါးဥစ္စာဖြစ်ခြင်း၊
* ၂- သူတပါးဥစ္စာဟုသိခြင်း၊
* ၃- ခိုးယူလိုသောစိတ်ရှိခြင်း၊
* ၄- ခိုးယူကြောင်း  ကိုယ်မှုနှုတ်မှု  လုံ့လတခုခုပြုခြင်း၊
* ၅- ထိုလုံ့လဖြင့်  ခိုးခြင်းကိစ္စ  အထမြောက်ခြင်း။

အပြစ်အကြီးအငယ်မှာ  ဥစ္စာ၏  တန်ဖိုးလိုက်၍၄င်း,  ဥစ္စာရှင်၏  သီလသိက္ခာလိုက်၍၄င်း  ဖြစ်၏။

##၃။ ကာမေသုမိစ္ဆာစာရ = သူများမယာ,ယောကျာ်းနှင့်ပျော်ပါးခြင်း

###ကာမေသုမိစ္ဆာစာရအင်္ဂါ
* ၁- မသွားလာထိုက်သော ယောကျာ်းမိန်းမဖြစ်ခြင်း၊
* ၂- မှီဝဲလိုသောစိတ်ရှိခြင်း၊
* ၃- မှီဝဲမှုလုံ့လကို ပြုခြင်း၊
* ၄- မဂ်အချင်းချင်း ကျင့်ခြင်း။

အပြစ်အကြီးအငယ်မှာ  သီလရှိ, မရှိ လိုက်၍ ကွာခြား၏။

###အဂမနီယဝတ္ထုပေါင်း ယောကျာ်းအတွက် ၂ဝ၊ မိန်းမအတွက် ၁၂
> (ဆောင်) မာ-ပိ-မာပိ, ဘနှင့်-ဘာ-ည, ဂေါ-ဓမ်-သ-သာ၊

> ဓ-ဆန်-ကော-ပ, သြ-သြ-ဓ, ကမ္မ-ဒါ-မုဟာ။

* (မာ) မာတုရက္ခိတာ = မိခင်စောင့်ရှောက်အပ်သော မိန်းမ
* (ပိ) ပိတုရက္ခိတာ = အဘစောင့်ရှောက်အပ်သောမိန်းမ
* (မာပိ) မာတုပိတုရက္ခိတာ = မိဘနှစ်ပါးလုံးစောင့်ရှောက်အပ်သော မိန်းမ
* (ဘ) ဘဂိနိရက္ခိတာ = မိဘနှစ်ပါးတို့မရှိ၍ အမညီမတို့ စောင့်ရှောက်အပ်သော မိန်းမ
* (ဘာ) ဘာတုရက္ခိတာ = မောင်ကြီးမောင်ငယ် စောင့်ရှောက်အပ်သောမိန်းမ
* (ဉာ) ဉာတိရက္ခိတာ = ဆွေမျိုးစောင့်ရှောက်အပ်သော မိန်းမ
* (ဂေါ) ဂေါတ္တရက္ခိတ = အနွယ်တူလူတို့က စောင့်ရှောက်အပ်သော မိန်းမ
* (ဓမ်) ဓမ္မရက္ခိတ = အတူတကွ တရားကျင့်ဖော်တို့က စောင့်ရှောက်အပ်သောမိန်းမ

ဤရှစ်ယောက်သောမိန်းမတို့သည်  ကာမပိုင်ယောကျာ်းမရှိသော  မိန်းမတို့တည်း။  မိမိတို့၏
ကာမ  အတွေ့ကို  မိမိတို့သဘောရှိ  ပေးနိုင်ကြသည်။  မိဘစသည်တို့က  စောင့်ရှောက်ပါသည်  ဆိုသော်
လည်း  သူတပါးတို့မစော်ကားနိုင်ရုံသာ  စောင့်ရှောက်ခြင်းဖြစ်သည်။  ကာမကို  မိဘတို့မပိုင်ကြ။  သို့ဖြစ်၍
ထိုမိန်းမတို့သည်  မိမိ၏ကာမကို သူတပါးအားပေးသည့်အတွက် ကာမေသုမိစ္ဆာစာရမဖြစ်။

* (သ) သပရိဒဏ္ဍာ = မင်းပြစ်မင်းဒဏ် မကင်းသောမိန်းမ (ရှင်ဘုရင်းတို့က သိမ်းပိုက်မည့် မိန်းမတို့ကို
   သွားလာသူတို့အား အပြစ်ပေးခံရတတ်လေသည်။ ထိုမိန်းမမျိုးကို ဆိုလိုသည်။)
* (သာ) သာရက္ခာ = အစောင့်အရှောက်ရှိသောမိန်းမ (ဝမ်းတွင်း၌နေတုန်းကပင် ဖွားမြင်လာလျှင် မယားပြု
    ရန် တောင်းရန်းသတ်မှတ်ထားအပ်သော မိန်းမ၊ စေ့စပ်ကြောင်းလမ်းပြီးသောမိန်းမ)
* (ဓ) ဓနက္ကီတာ = ဥစ္စာဖြင့်ဝယ်အပ်သောမယား
* (ဆန်) ဆန္ဒဝါသိနီ = ယောကျာ်းနောက်လိုက်ပြေးသောမယား
* (ဘော) ဘောဂဝါသိနီ = ဆင်းရဲသဖြင့် တန်ဘိုးနည်း အသုံးအဆောင်ရရန် ယောကျာ်းနှင့် အတူနေသောမိန်းမ
     (ဓနက္ကီတာသည် သူတပါးတို့ ရောင်းစားခံရသောမိန်းမ၊ ဘောဂဝါသိနီသည် ကိုယ်ကိုတိုင် ဥစ္စာယူ၍
အတူနေသည့်မိန်းမ)
* (ပ) ပဋဝါသိနီ = အဝတ် ထမီစသော အဝတ်တန်ဆာအတွက် နေထိုင်သော မယား
* (သြ) သြဒပတ္တကိနီ = ရေခွက်၌ လက်ဆုံချ၍ ထိမ်းမြားပြီးသော မိန်းမ (ရေခွက်၌ ၂ ယောက်လုံး၏
    လက်ကို ချစေပြီးလျှင် " ဤရေခွက်ထဲက ရေသည် တသားတည်းဖြစ်သကဲ့သို့ သင်တို့ဇနီးမောင်နှံ
    လည်း မကွဲဲမပြား တည်နေကြပါစေ"ဟု လူကြီးသူမတို့က ပြောဆိုထိမ်းမြားအပ်သော မယားတည်း)
* (သြ) သြဘဋစုမ္ဗဋာ = ချအပ်သော ခေါင်းခုရှိသော မယား (ဥုးခေါင်းပေါ်၌ ခေါင်းခုထားပြီး ထင်းစသည်ရောင်း
၍  အသက်မွေးရသော  ဆင်းရဲသူမကလေးကို  တချို့က  မယားအဖြစ်  အတည်ယူလိုက်သောအခါ
ထင်းစသည်ကို မရောင်းရတော့ပြီဖြစ်၍ ခေါင်းပေါ်က ခေါင်းခုကျသွားခြင်းကို ဆိုလိုသည်)
* (ဓ) ဓဇာဟဋာ = မယားအဖြစ် ပြုလုပ်ခံရသော စစ်သုန့်ပန်းမိန်းမ
* (ကမ္မ) ကမ္မကာရီ ဘရိယာ = အစေခံမယား ( အစေခံမကို အိမ်ရှင်က အတည်မယား ပြုထားသည်ကို
    ဆိုလိုသည်)
* (ဒါ) ဒါသီဘရိယာ = ကျွန်မယား (ကျွန်မကို အိမ်ရှင်က အတည်မယား ပြုထားသည်ကို ဆိုလိုသည်)
* (မုဟာ) မုဟုတ္တိကာ = ပြည့်တန်ဆာ မိန်းမ

မာတုရက္ခိတစသော  ၈ယောက်သည်  မိမိကာမကို  သူများအား  ပေးသော်လည်း  မိစ္ဆာစာရမဖြစ်။
သာရက္ခ စသော ၁၂ယောက်ကား မိမိယောကျာ်းမှတပါး အခြားယောကျာ်းကို ပေးလျင် မိစ္ဆာစာရဖြစ်၏။
ယောကျာ်းတို့မှာ ကိုယ်ပိုင်မယားမှတပါး မာတုရက္ခိတစသော (အပျို အအို) ၂ဝ လုံးကို ကျုးလွန်ရာ၌
မိစ္ဆာစာရ ဖြစ်ကြသည်။

###အချုပ်မှတ်ရန်

(မသွားလာအပ်သော ဝတ္ထုဆိုသည်မှာ ခေတ္တဖြစ်စေ အမြဲဖြစ်စေ ကာမပိုင်လင်ရှိသော မိန်းမတမျိုး၊
ကာမပိုင်လင် မရှိသော်လည်း မိဘဆွေမျိုး အိမ်နီးချင်းမိတ်ဆွေ စသည့် တစုံတယောက် စောင့်ရှောက်သော
သူရှိသော မိန်းမတမျိုး၊ ယင်းနှစ်မျိုးလုံး ယောကျာ်းတို့ မသွားလာအပ်သော ဝတ္ထုမည်၏။

မိမိပိုင်သောမယား၊ ပိုင်သူစောင့်ရှောက်သူတို့က ခွင့်ပေးသောမိန်းမ၊ ပိုင်သူစောင့်ရှောက်သူမရှိ လွှတ်
ထားသော အရူးမ၊ ဤမိန်းမသုံးယောက်တို့ကား မသွားလာအပ်သောဝတ္ထု မဟုတ်ကုန်။ မိန်းမတို့မှာကား
ကာမပိုင်လင်ရှိသော မိန်းမတို့မှာသာ  မိမိတို့ကာမကို မိမိတို့ မပိုင်သောကြောင့် မိမိလင်မှတပါး တိရိစ္ဆာန်
ယောကျာ်းပင်ဖြစ်စေ  ယောကျာ်းတပါးနှင့်  သွားလာက  ကာမေသုမိစ္ဆာစာရကံ  ထိုက်သည်။  ကာမပိုင်လင်
မရှိသောမိန်းမတို့မှာ မိမိတို့ကာမကို စောင့်ရှောက်သောသူမပိုင်, မိမိတို့သာ ပိုင်သောကြောင့် ယောကျာ်းတပါး
နှင့် သွားလာသော်လည်း ကာမေသုမိစ္ဆာစာရကံ မထိုက်)

*(ပရမတ္ထစက္ခုကျမ်း-၂၁ဝ)*

###အမှတ်မှား၍ သွားလာမိရာ၌ မှတ်သားဖွယ်

လယ်ဆယ်သည့်အတွက်  ညည့်မိုက်သည့်အတွက်  သူ့မယားကို  မိမိမယားထင်မှတ်၍  မှီဝဲသော
ယောကျာ်း၊  မိမိလင်ထင်မှတ်၍  သည်းခံသာယာသော  မိန်းမတို့မှာ  ကာမေသုမိစ္ဆာစာရကံ  ထိုက်သည်ဟု
ယူဆကြသည်။ ပရပတ္ထစက္ခုကျမ်းပြု ဒီပဲရင်းဆရာတော်ကား လွန်ကျူး၍ ကျင့်လိုသော စိတ်ယုတ်စိတ်ညစ်
မရှိသောကြောင့်လည်းကောင်း,  ဤသို့သောအရာ၌  သောတာပန်ပုဂ္ဂိလ်တို့သော်လည်း  လွတ်နိုင်ဖွယ်
မရှိသောကြောင့်လည်းကောင်း ကမ္မပထအရာ၌ ဧကန်ပဋိသန္ဓေအကျိုးကို ပေးနိုင်လောက်သော အားသန်သော
ကံအထူးကိုသာ ရွေးချယ်၍ ဟောတော်မူသောကြောင့်လည်းကောင်း ကမ္မပထမမြောက်ဟု ယူဆသည်။

*(ပရမတ္ထစက္ခုကျမ်း)*

###ယောကျာ်းအချင်းချင်း၌မှတ်ဖွယ်

ယောကျာ်းအချင်းချင်းသော်လည်း  ဝစ္စမဂ်  မုခမဂ်တို့၌  သွားလာကျုးလွန်လျှင်  ကာမေသုမိစ္ဆာစာရ
ဖြစ်၏ဟု ဆရာကြီးတို့ အလိုရှိတော်မူကြ၏။ ထုံးစံဓမ္မတာဖြစ်၍ မိန်းမကို ကာမေသုမိစ္ဆာစာရဝတ္ထု အထည်
ကိုယ်  ဆိုရသည်။  ယောကျာ်းကိုလည်း  ကာမေသုမိစ္ဆာစာရ  အထည်ကိုကြီးဟူ၍လည်း  ဆိုသင့်၏ဟု
သဘောနှစ်သက်တော်မူကုန်၏။

*(ပရမတ္ထသံခိပ်ဋီကာ-၁ဝ၄)*

##၄။ မုသာဝါဒ = လိမ်ခြင်း

###မုသာဝါဒအင်္ဂါ၄ပါး
* ၁- မမှန်သည့်အရာ  ဖြစ်ခြင်း၊
* ၂- လိမ်လိုသော  စိတ်ရှိခြင်း၊
* ၃- လိမ်ခြင်း၊
* ၄- အလိမ်ခံရသူက  လိမ်သည့်အတိုင်းယုံခြင်း။

အင်္ဂါလေးပါးတွင်  လိမ်သည့်အတိုင်းယုံကြည်ခြင်းလည်း
ပါ၏။ ထို့ကြောင့် လိမ်သော်လည်း သူတစ်ပါးက မယုံလျှင် ကမ္မပထမမြောက်၊ ယုံလည်းယုံ, ယုံ၍ တစ်စုံ
တခုသော ကိစ္စအတွက် အကျိုး စီးပွားလည်းပျက်မှ ကမ္မပထမြောက်သည်၊ မင်းလည်းစိတ်ချမ်းသာအောင်
လူတဖက်သားလည်း  ရာဇဝတ်မှုလွတ်အောင်  လိမ်၍ပြောဆိုရာ,  မိမိပစ္စည်းကို  တောင်းလာရာ၌  ရှိပါ
လျက် မရှိဟု ပြောဆိုရာ, သံသုမာရဇာတ်၌ အလောင်းတော်မျောက်၏ မိကျောင်းအား လှည့်ပတ်ရာတို့၌
မုသာဝါဒဖြစ်သော်လည်း သူတပါးအကျိုးမပျက်သောကြောင့် ကမ္မပထမမြောက်။

(ဒုဗ္ဘိက္ခအခါ၌လည်းကောင်း, ရောဂါရောက်၍ ရောဂါပျောက်စေခြင်းငှါလည်းကောင်း ရဟန်းတော်တို့
အား မအပ်သော ခွေးသား, မြင်းသား, ဆင်သားတို့ကို နွားသား ကျွဲသားပါ ဘုရား, ဆိတ်သား, သမင်သားပါ
ဘုရား-ဟု  ချမ်းသာစေလို၍  လျှောက်ထားသည်ကို  ယုံကြည်၍  ဘုန်းပေးသော  ရဟန်းအား  အပြစ်မရှိ။
လျှောက်ထားသူ ဒါယကာအား မုသားမဖြစ်၊ ကုသိုလ်သာ ဖြစ်သည်ဟူ၍ မဇ္ဈိမဏ္ဏာသအဋ္ဌကထာ၌ ဆို၏။
သိက္ခာပုဒ်ကို ခံယူသူတို့မှာ ၁၊ မမှန်ချွတ်လွဲသော စကားကို ပြောဆိုလိုသောစိတ် ၂၊ ပြောဆိုမိခြင်း
ဤအင်္ဂါနှစ်ပါးနှင့် စုံညီလျှင် မုသာဝါဒဖြစ်၍ သီလပျက်၏)
*(ပရမတ္ထစက္ခု-၂၁၁)*

##၅။ ပိသုဏဝါစာ = ရန်တိုက်ပေးခြင်း

###ပိသုဏဝါစာအင်္ဂါ ၄ပါး
* ၁။ ကွဲပြားမှုကို အလိုရှိခြင်း၊
* ၂။ မိမိကို ပို၍ ခင်စေလိုခြင်း၊
* ၃။ ကုန်းတိုက် စကားပြောခြင်း၊
* ၄။  အပြောခံရသူ  နားလည်ခြင်း။

ပိသုဏဝါစာဟူသည်  သူတပါးအပြစ်ကို
အမှန်အတိုင်းပြော၍ ရန်တိုက်မှုကို ဆိုသည်။ အမှန်မဟုတ်လျှင် မုသာဝါဒလည်း ဖြစ်သည်။ ရန်တိုက်၍
ကွဲပြားမှ ကမ္မပထမြောက်သည်၊ မကွဲပြားလျှင် ကံသာထိုက်သည်။

##၆။ ဖရုသဝါစာ = ယုတ်ယုတ်မာမာ ပြောဆိုမှု

###ဖရုသဝါစာအင်္ဂါ၃ပါး

* ၁။ စိတ်ဆိုးခြင်း
* ၂။ အဆဲခံရသူ
* ၃။ ဆဲခြင်း

"အနာပေါ်တုတ်ကျ"သကဲ့သို့ နာဘွယ်ကောင်းသော အချက်တို့ကို ထိခိုက်အောင် ပြောဆိုကြောင်း,
ပြုလုပ်၍ ပြကြောင်းဖြစ်သော တကယ်ကြမ်းတမ်းသော စေတနာသာလျှင် ဖရုသဝါစာကမ္မပထမြောက်သည်၊
ထိုကဲ့သို့  စေတနာက  ကြမ်းတမ်းနေပါလျှင်  စကားသံနူးညံ့သော်လည်း  ဖရုသဝါစာပင်ဖြစ်သည်၊
တရားသူကြီးက  သတ်ဖို့ရန်အမိန့်ချရာ၌  ပြုံးရွှင်သောမျက်နှာဖြင့်"ဤရာဇဝတ်သားကို  ချမ်းသာစွာ
သိပ်ထားလိုက်ကြ"ဟူသောစကားသည် သိမ်မွေ့ချိုသာသော်လည်း အတွင်းစေတနာက လွန်စွာ ကြမ်းသော
ကြောင့် ဖရုသဝါစာကမ္မပထမြောက်ရသည်၊ ဆရာမိဘတို့က တပည့်သားသမီးများကို ကြမ်းကြမ်းတမ်းတမ်း
ငေါက်ငန်းဆဲဆိုရာ၌ကား နှုတ်ထွက်ကြမ်းသော်လည်း စိတ်စေတနာမှာ လွန်စွာ အကျိုးလိုလားသောကြောင့်
ဖရုသဝါစာမဖြစ်နိုင်၊ တောသို့မသွားစေလိုဘဲ အတင်းထွက်သွားသော သားကို မိခင်က  "တောကျွဲမကြီး
 ခတ်သတ်လို့ သေပါစေဟယ်"ဟု ကြိမ်ဆဲရာ၌ ယုတ်ကြမ်းသောစေတနာဖြင့် ကြိမ်ဆဲခြင်းမဟုတ်သောကြောင့်
ဖရုသဝါစာမဖြစ်ကြောင်း  ကို  ကျမ်းဂန်များက  ဆိုသည်။  ဆဲဆိုသောခဏ၌  တကယ်စိတ်ဆိုး၍
ဆဲဆိုလိုက်ရိုးမှန်လျှင်ကား အင်္ဂါသုံးပါးညီညွတ်သောကြောင့် အပြစ်မကြီးသော်လည်း ကမ္မပထမြောက်နိုင်
သည်။

##၇။ သမ္ဖပ္ပလာပ = အကျိုးမဲ့စကားပြောခြင်း

###သမ္ဖပ္ပလာပအင်္ဂါ၂ပါး

* ၁။ အကျိုးမဲ့စကားဖြစ်ခြင်း
* ၂။ ပြောခြင်း အမှန်ပဲဟု ယုံမှ ကမ္မပထမြောက်သည်။

ပင်ကိုယ်ကလည်း  မဟုတ်မမှန်သော  အကြောင်းအရာကို  စီးပွားချမ်းသာပျက်ရုံ  (အမှားမှား
အယွင်းယွင်း မှတ်ထင်ရုံ) ပြောမှ သမ္ဖပ္ပလာပဖြစ်သည်၊ ပင်ကိုယ်က မဟုတ်မမှန်သော်လည်း အကျိုးရှိအောင်
ဥပမာသဘောမျိုးဖြင့် ကြံဆောင်ရေးသား ပြောဆိုမှုများကား သမ္ဖပ္ပလာပ မဖြစ်၊ အကျိုးပင်မရှိသော်လည်း
ဟုတ်မှန်သော အကြောင်းအရာကို အရပ်စကားအနေဖြင့် ပြောဆိုမှုများလည်း သမ္ဖပ္ပလာပ မဟုတ်။

အကျိုးမရှိ အကြောင်းမရှိသော စကားလေ စကားလွင့်တို့ကို သူတပါးတို့အား သိစေတတ်သော
ကာယပယောဂ, ဝစီပယောဂကို ဖြစ်စေတတ်သော ယုတ်မာသော စေတနာဖျင်းသည် သမ္ဖပ္ပလာပ မည်၏။
အဓိပ္ပါယ်အားဖြင့်- လက်ရှိဘဝ အကျိုးစီးပွား တမလွန်ဘဝ အကျိုးစီးပွားအတွက် အထောက်အကူမပြုနိုင်
သော အပျင်းပြေ အချိန်ကုန်ရုံ ပြောသောစကားများကို သမ္ဖပ္ပလာပ စကားများဟု မှတ်ပါ။
ထိုသမ္ဖပ္ပလာပသည် သီတာဒေဝီကို ဒသဂီရိ ယူဆောင်ခြင်းစသော မဟုတ်မဟတ် ကြံစည်၍ ဆန်းဆန်းကြယ်
ကြယ် ပြောဆိုအပ်သော စကားမျိုးတို့၌သာလျှင် သမ္ဖပ္ပလာပ ကမ္မပထ မြောက်သည်။ ဟုတ်မှန်သော ဇာတ်
ဝတ္ထုများကို  ပြောဆိုရာ၌၄င်း  လောက၌  အဟုတ်အမှန်ဖြစ်ပေါ်သော  ဆန်းကြယ်သော  အရာဌာနများကို
ပြောဆိုရာ၌၄င်း  ကမ္မပထ  မမြောက်။  မဟုတ်မမှန်သော  ဝတ္ထုကို  ပြောဆိုသော်လည်း  နားထောင်သော
သူတို့က  အဟုတ်အမှန်အားဖြင့်  ယုံကြည်ပါမှ  ကမ္မပထမြောက်၏။  မယုံကြည်လျှင်  ကမ္မပထမမြောက်။
မဟုတ်သော ဝတ္ထုဆန်းများကို အဆန်းတကြယ်ပြောမှုကြောင့် သမ္ဖပ္ပလာပကံမျှသာ ဖြစ်၏။

ထိုပြင် ရာဇကထာ စောရကထာ စသော သုံးဆယ့်နှစ်ပါးသော တိရိစ္ဆာနကထာတို့ကို ပြောကြားရာ
တို့၌လည်း သမ္ဖပ္ပလာပ ကမ္မပထ မမြောက်။ ကံမျှသာ ဖြစ်၏။ ထိုရာဇကထာ စသည်ကို သာယာသော
အားဖြင့်  အားပါးတရ  ဝမ်းမြောက်ဝမ်းသာ  ပြောဆိုမှသာ  သမ္ဖပ္ပလာပ  ကံမြောက်သည်။  ထိုသို့မဟုတ်ပဲ
အကျိုးနှင့်စပ်၍သော်၄င်း အကြောင်းနှင့် စပ်လျဉ်း၍သော်၄င်း ပြောဆိုရာ၌ သမ္ဖပ္ပလာပကံ မဖြစ်။ အကျိုး
ရှိသော စကားပင် ဖြစ်၏။ သူတပါးတို့ကို ပြောဆိုဆုံးမရာ၌ ရှေးကဖြစ်ဘူးသော ဝတ္ထုသက်သေကို ပြော
ပြ၍ အကျိုးသင့် အကြောင်းသင့် ညွှန်ကြားခြင်းမည်သည် သူတော်ကောင်းတို့၏ ထုံးစံဓမ္မတာပေတည်း။
  ဤသမ္ဖပ္ပလာပသည်  များစွာ  အချိန်ကို  ဖြုန်းတီး၍  ပစ်တတ်ချေသည်။  အကျိုးစီးပွားကိုလည်း
ဖျက်စီးတတ်ချေသည်။ မြတ်စွာဘုရားတို့သည် သမ္ဖပ္ပလာပ၏ အပြစ်ကို များစွာ မြင်တော်မူလေသည်။ ထို့
ကြောင့်ပင် " ရဟန်းတို့ သင်တို့သည် နှစ်ဦးနှစ်ယောက် တွေ့ဆုံမိကြသော် တရားစကားကို ပြောဆိုပြီး
နေသင့်၏၊ သို့မဟုတ် စကားမပြောဘဲ တိတ်တိတ် နေသင့်၏" ဟု မိန့်တော်မူလေသည်။

*(ပရမတ္ထသံခိပ်ဋီကာ-၁၁၆)*

##၈။ အဘိဇ္ဈာ = သူတပါး၏ စည်းစိမ်ကို ဝယ်ယူငှားရန်းလိုစိတ်နှင့်မဟုတ်ဘဲ ကိုယ့်ဥစ္စာဖြစ်ရင် ကောင်း မှာဘဲဟုမတရားလိုချင်မှု

###အဘိဇ္ဈာ၏အင်္ဂါနှစ်ပါး

* ၁။ သူတပါး၏ ဥစ္စာဖြစ်ခြင်း
* ၂။ မိမိသို့ ညွတ်စေခြင်း

သူတပါးပစ္စည်းကို  လိုချင်ရုံမျှဖြင့်  ကမ္မပထမမြောက်သေး၊  ရဟန်းဖြစ်လျှင်  သူများသပိတ်
သင်္ကန်းကျောင်းစသည်ကို မြင်၍, လူဖြစ်လျှင် သူများအိမ်လယ်ယာရွှေငွေ စသည်ကို မြင်၍ "ထိုသူ့ ဥစ္စာ
သည် ငါဥစ္စာ ဖြစ်ပါမူ ကောင်းလေစွ"ဟု မိမိသို့ ညွတ်စေသော မတရားလောဘသည်သာ အဘိဇ္ဈာသည််
သာ ကမ္မပထမြောက်သည်၊ တောင်း၍ ငှား၍ ဝယ်၍ ယူလိုခြင်း, သို့မဟုတ် ထိုစည်းစိမ်နှင့် အလားတူ
စည်းစိမ်မျိုးကို လိုချင်ခြင်းမှာ လောဘသာမာန်ဖြစ်၏၊ ကမ္မပထမမြောက်။


##၉။ ဗျာပါဒ = တိရိစ္ဆာန်ကိုဖြစ်စေ လူကိုဖြစ်စေ ဒီကောင် သေရင်ကောင်းမှာဘဲဟု သူတပါးပျက်စီးစေလိုသော အကြမ်းစား ဒေါသဖြစ်ဖြင်း

###ဗျာပါဒအင်္ဂါ နှစ်ပါး
* ၁။ သတ္တဝါ ဖြစ်ခြင်း
* ၂။ ပျက်စီးစေလိုခြင်း

ဒီအကောင်တော့ သေရင်အေးတာပဲ၊ ဘယ်တော့များသေပါ့မလဲ ဒီအကောင် ပျက်စီးအောင် ဘယ်လို
များ လုပ်ရပါ့မလဲ စသည်ဖြင့် ပိုးမွှားတိရိစ္ဆာန်တွေကို ဖြစ်စေ၊ လူကိုဖြစ်စေ သတ္တဝါတစ်ဦးဦးကို သေကြေ
ပျက်စီးလိုသော  အကြမ်းစာဒေါသသာလျှင်  ကမ္မပထမြောက်သည်၊  သူတပါးအပေါ်မှာ  စိတ်ဆိုးရုံ  သက်
သက်ကား ကမ္မပထ မမြောက်။

##၁ဝ။ မိစ္ဆာဒိဋ္ဌိ = သူတော်သူမြတ်တို့ ဟောဖော်ပညတ်အပ်သော တရားမှန်ကို မလိုက်နာဘဲ မှားယွင်း ဖောက်ပြန် မမှန်မကန် သိမြင်မှု

###မိစ္ဆာဒိဋ္ဌိအင်္ဂါ
* ၁။ မမှန်ကန်သော အယူဖြစ်ခြင်း
* ၂။ ထိုအယူအတိုင်း လက်ခံသဘောကျခြင်း

ဤမိစ္ဆာဒိဋ္ဌိသည် ရုပ်ဝေဒနာ သညာ သင်္ခါရဝိညာဏ်ဟူသော ခန္ဓာငါးပါးတွင် တပါးပါး၌ အတ္တဟု
စွဲလမ်းတတ်သော  သက္ကာယဒိဋ္ဌိ၊  သီလက္ခန်ဗြဟ္မဇာလသုတ်စသည်၌လာသော  ၆၂ပါးသော  မိစ္ဆာဒိဋ္ဌိ၊
သာမညဖလ သုတ်၌ လာသော နတ္ထိကစသော ဒိဋ္ဌိအားဖြင့် အလွန်များ၏၊ ထိုတွင် နတ္ထိကဒိဋ္ဌိ အဟေတုကဒိဋ္ဌိ
အကြိယဒိဋ္ဌိ ဤသုံးမျိုးသာ ကမ္မပထမြောက်သည်၊ ကြွင်းဒိဋ္ဌိများမှာ ဒိဋ္ဌိသာမန်သာတည်း။

####နတ္ထိကဒိဋ္ဌိ
ပေးလှူခြင်းသည်အကျိုးမရှိ,  ကံ၏အကျိုးမရှိစသည်ဖြင့်  အကျိုးကိုပယ်သည့်အယူ၊

####အဟေတုကဒိဋ္ဌိ
သတ္တဝါတို့သည်  အကြောင်းမရှိပဲ  ညစ်နွမ်း၏,  စင်ကြယ်၏  စသည်ဖြင့်  ယူရကား
အကြောင်းကို ပယ်သဖြင့် အကျိုးကို ပယ်ပြီးဖြစ်ရကား အကြောင်းအကျိုးကို ပယ်သည့်အယူ၊

####အကြိယဒိဋ္ဌိ
ကောင်းမှုမကောင်းမှုကို ပြုသော်လည်း ပြုရာမရောက်ဟု အကြောင်းကို ပယ်သည့်အယူ(အကြောင်းကို ပယ်က
အကျိုးကို ပယ်ပြီးသား၊ အကျိုးကိုပယ်က အကြောင်းကို ပယ်ပြီးသာ ဖြစ်သဖြင့် ဤအယူသုံးမျိုးလုံးသည်
အကြောင်းအကျိုးကို ပယ်သည့် အယူများဖြစ်ကြသည်)

##ဒုစရိုက်မြှောက်ပွားခြင်း

အကုသိုလ်ကံ၁ဝပါးကို  ပုဗ္ဗစေတနာ  မုဉ္စစေတနာ  အပရစေတနာ  ၃  မျိုးဖြင့်မြှောက်လျှင်  ၃ဝ
ဖြစ်၏။ ပါဏာတိပါတပြုရာ၌ မသတ်မှီရှေးအဘို့က ဖြစ်နေသော စေတနာတွေသည် ပုဗ္ဗစေတနာမည်၏၊
ပါဏာတိပါတကံ  အထမြောက်ကြောင်း  ဇောဝီထိ၌ပါသော  စေတနာသည်  မုဉ္စစေတနာမည်၏၊  ပါဏာ
တိပါတကံ  အထမြှောက်ပြီး  နောက်၌  အားရကျေနပ်သော  အနေအားဖြင့်  ဖြစ်သောစေတနာတွေသည်
အပရစေတနာမည်၏။ ဒုစရိုက် ၁ဝကိုတည်၊ စေတနာ ၃တန်နှင့်မြှောက်၊ ဒုစရိုက်၃ဝ ဖြစ်၏။

###တနည်းမြှောက်ပွားပုံ

အကုသိုလ်ကံ ၁ဝပါးတွင် ပါဏာတိပါတကို ကိုယ်တိုင်ပြုလျှင် သာဟတ္ထိကဒုစရိုက်ဖြစ်၏၊ သူတပါးကို
အသတ်ခိုင်းလျှင် အာဏတ္တိကဒုစရိုက်ဖြစ်၏၊ သူတပါးကို တိုက်ရိုက်မသတ်ခိုင်းပဲ သတ်သည့် အတွက် ရနိုင်သော
လောကအကျိုးကို ပြောပြလျှင် ဝဏ္ဏဘာသနဒုစရိုက်ဖြစ်၏၊ သူတပါးတို့ အလိုအလျောက် သတ်ဖြတ်သည်ကို
သဘောတူကျေနပ်လျှင် သမနုညာဒုစရိုက်ဖြစ်၏၊ အခြားသောအကုသိုလ်ကံများကို ဤ ၄ မျိုးဖြင့် မြှောက်ပွားလျှင်
ဒုစရိုက်ပေါင်း ၄ဝဖြစ်၏။၊ ဤမြှောက်ပွားခဲ့သော ဒုစရိုက်တို့တွင် အချို့ကမ္မပထမြောက်၏, အချို့မမြောက်။

###ဒုစရိုက်၏အကြောင်းရင်း

ပါဏာတိပါတ, ဖရုသဝါစာ, ဗျာပါဒသည် ဒေါသကြောင့်ဖြစ်၏။

ကာမေသုမိစ္ဆာစာရ,  အဘိဇ္ဈာ, မိစ္ဆာဒိဋ္ဌိသည်  လောဘကြောင့်  ဖြစ်သည်။

အဒိန္နာဒါန,  မုသာဝါဒ,  ပိသုဏဝါစာ,  သမ္ဖပ္ပလာပ တို့သည် ရံခါ လောဘကြောင့်, ရံခါ ဒေါသကြောင့် ဖြစ်ရသည်။

မိမိအတွက်ဖြစ်စေ, သားသမီးဆွေမျိုးတို့
စားသောက်ဖို့အတွက်ဖြစ်စေ,  လိုချင်၍  ခိုးယူရာ၌  အဒိန္နာဒါနသည်  လောဘကြောင့်ဖြစ်သည်၊  ရန်စလို၍
သို့မဟုတ်  ရန်တုံ့ချေခြင်းအကျိုးငှါ  လုယူရာ၌  ဒေါသကြောင့်  ဖြစ်၏။  မုသာဝါဒလည်း  တရားဆိုင်ရာ
စသည်တို့၌  တစုံတခု  ရလို၍  လိမ်လျှင်  လောဘကြောင့်ဖြစ်၏၊  တဖက်သားကို  နစ်နာစေလိုသော
စိတ်ဖြင့်  လိမ်လျှင်  ဒေါသကြောင့်ဖြစ်၏။  ပိသုဏဝါစာလည်း  မိမိကိုချစ်စေလို၍  ရန်တိုက်လျှင်
လောဘကြောင့်ဖြစ်၏၊ ထိုသူနှစ်ယောက်ကွဲစေလို၍ ရန်တိုက်လျှင် ဒေါသကြောင့် ဖြစ်ရ၏၊ သမ္ဖပ္ပလာပလည်း
ပစ္စည်းကို ရလို၍ ပြောဆိုရေးသားလျှင် သို့မဟုတ် မမှန်သော အကြောင်းအရာကိုပင် သာယာနှစ်သက်၍
ပြောဆိုရေးသားလျှင် လောဘကြောင့် ဖြစ်၏၊ ကွက်စိပ်ပြောနေရာ၌ တစုံတယောက်က နှောက်ယှက်လာ၍
စိတ်ဆိုးဆိုးနှင့်  ပြောရလျှင်  ဒေါသကြောင့်  ဖြစ်၏။  မောဟကား  အကုသိုလ်အားလုံးနှင့်ဆက်ဆံ၍
အကုသိုလ်အားလုံး၏ ရေသောက်မြစ်သဖွယ် ဖြစ်ပေသည်။

*(သင်္ဂြိုဟ်ဘာသာဋီကာ-ဝီထိမုတ်ပိုင်းမှ-ကောက်နှုတ်ချက် )*