rupa_note: ရုပ်ပိုင်းဆိုင်ရာသိစရာများ

rupa_note_a: ပသာဒချင်း မရောနှော
rupa_note_a_def:
    <div class="def">
    <p>
    ကာယပသာဒသည် တကိုယ်လုံး၌ ပျံ့နှံ့သဖြင့် စက္ခုပသာဒ၌ ဖြစ်ရာတွင် ကာယနှင့် စက္ခု
    ရောနှောနေသည်ဟု ထင်မှတ်စရာရှိ၏၊ ထိုသို့ မဟုတ်ပေ။ မှီရာမဟာဘုတ်ချင်း လက္ခဏာချင်း ကွဲပြားသည့်
    အတွက် မရောယှက်။
    </p>
    <p>
    စက္ခုပသာဒ စသည်တို့သည် မဟာဘုတ်ကိုမှီရသော ဥပါဒါရုပ်များချည်းတည်း၊ ထိုသို့မှီရာ၌
    ကိုယ့်မဟာဘုတ်နှင့်ကိုယ် ဖြစ်၏၊ စက္ခုစသည်၏မှီရာ မဟာဘုတ်ကို ကာယပသာဒက မမှီ, ကာယပသာဒ၏
    မှီရာမဟာဘုတ်ကိုလည်း စက္ခုစသည်တို့က မမှီ၊ ဤသို့မှီရာ မဟာဘုတ်ချင်းအားဖြင့်လည်း ကွဲပြားကြကုန်၏၊
    စက္ခုပသာဒသည် ကြည့်လိုသောတဏှာ အရင်းခံသည့် ကံကြောင့်ဖြစ်သော မဟာဘုတ်ကို ကြည်လင်စေခြင်း
    လက္ခဏာရှိ၏၊ သောတပသာဒသည် ကြားလိုသောတဏှာ အရင်းခံသည့် ကံကြောင့်ဖြစ်သော မဟာဘုတ်ကို
    ကြည်လင်စေခြင်း လက္ခဏာရှိ၏၊ ဤသို့ လက္ခဏာလည်းကွဲပြားသဖြင့် ကိုယ့်ကလာပ်ကိုယ်တည်၍
    ကိုယ့်မဟာဘုတ်ကိုယ် မှီရကား ပသာဒချင်း မရောယှက်ပါ။
    </p>
    </div>

rupa_note_b: ဘာဝရုပ်
rupa_note_b_def:
    <div class="def">
    <p>
    ပဋိသန္ဓေ,က ပါလာသော ဘာဝရုပ်မျိုးစေ့အားလျော်စွာ လိင်္ဂ, နိမိတ္တ, ကုတ္တ, အာကပ္ပတို့သည်
    မိန်းမ ယောကျာ်းတို့ ခန္ဓာကိုယ်ပေါ်မှာ ပေါ်ထွက်ထင်ရှားလာကုန်၏၊ သိစေတတ်သောကြောင့် လိင်္ဂမည်၏၊
    မိန်းမတို့၏ လက်ခြေ မျက်နှာ ကိုယ်လုံးကိုပေါက်သည် ယောကျာ်းလောက်မကြီးမား၊ ထို့ကြောင့်
    မကြီးမားသော လက်ခြေစသည်တို့ကို ကြည့်ရှုသူတို့အား မိန်းမဟု သိစေတတ်၍, ကြီးမားသော လက်
    ခြေစသည်တို့ကား ယောကျာ်းဟု သိစေတတ်သဖြင့် လိင်္ဂမည်၏၊ မိန်းမအင်္ဂါ ယောကျာ်းအင်္ဂါလည်း
    လိင်္ဂမည်၏။
    </p>
    <p>
    မိန်းမဟုလည်းကောင်း ယောကျာ်းဟုလည်းကောင်း သိကြောင်းအမှတ်အသားသည် နိမိတ္တမည်၏၊
    လိင်္ဂအမှတ်အသားသည် ခန္ဓာကိုယ်၌ မူလအထည်ကိုယ် အဖြစ်ဖြင့် ပါလာသော အမှတ်အသားတည်း၊
    နိမိတ္တအမှတ်အသားကား နောက်မှ အပေါ်ယံဖြစ်လာသော အမှတ်အသားတည်း။ မုတ်ဆိတ်ကျင်စွယ်
    မရှိခြင်းသည် မိန်းမ၏ နိမိတ္တ, မုတ်ဆိတ်ကျင်စွယ်သည် ယောကျာ်း၏ နိမိတ္တ ဖြစ်သည်။
    အပြုအမူသည် ကုတ္တမည်၏၊ ငယ်ရွယ်စဉ်က ဗန်းငယ်, စကောငယ်ဖြင့် ဈေးရောင်းတမ်း၊
    </p>
    <p>
    ယက္ကန်းရက်တန်း စသော ကစားမျိုးသည် မိန်းမတို့ အပြုအမူဖြစ်၏၊ ရထားငယ် ထွန်ငယ်ဖြင့် လယ်ထွန်တန်း,
    ကူသန်းရောင်းဝယ်တန်းစသည်ဖြင့် ကစားခြင်းသည် ယောကျာ်းတို့ အပြုအမူဖြစ်သည်။
    အသွင်အပြင် ဟန်ပန်အမူအရာကို အာကပ္ပဟု ခေါ်သည်။ မိန်းမတို့၏ သွားဟန်လာဟန်
    စားသောက်ဟန် စကားပြောဟန်စသည်တို့သည် ယောကျာ်းများလောက် သန့်သန့်ရှင်းရှင်းမရှိ, ယောကျာ်းတို့၌
    ထိုအမူအရာများ သန့်ရှင်း၏။
    </p>
    </div>

    <h2>နပုံးပဏ္ဍုက်,ဥဘတောဗျဉ်း,လိန်ပြန်ပုံ</h2>
    <div class="def">
    <p>
    နပုံးပဏ္ဍုက်များ၌ ဘာဝရုပ်နှစ်မျိုးလုံးမရှိ၊ မျိုးစေ့ဖြစ်သော ဘာဝရုပ်မရှိသော်လည်း
    ကျင်ငယ်လမ်းပေါက်မှာ အထိုက်အလျောက် ပါရှိပေမည်သာ။
    </p>
    <p>
    မိန်းမဖြစ်စေနိုင်သောကံ, ယောကျာ်းဖြစ်စေနိုင်သောကံ, ဤကံနှစ်မျိုးကြောင့်ဖြစ်သော အင်္ဂါဇာတ်ရှိသူကို
    "ဥဘတောဗျဉ်း"ဟု ခေါ်သည်။ သို့သော် အင်္ဂါဇာတ်နှစ်မျိုး တပြိုင်နက် ဖြစ်ပေါ်သည်မဟုတ်၊
    အကြောင်းအားလျော်စွာ တမျိုးစီသာ ထင်ရှားပေါ်လာသတဲ့။
    </p>
    <p>
    မိန်းမဥဘတောဗျဉ်း ယောကျာ်းဥဘတောဗျဉ်းဟု နှစ်မျိုးရှိရာ မိန်းမဥဘတောဗျဉ်း၌ ဣတ္ထိဘာဝရုပ်
    အမြဲပါ၏, ပုံသဏ္ဌာန်နှင့် အဝတ်အစား အသွားအလာတို့မှာ ရိုးရိုးမိန်းမများနှင့်တူ၏၊ ထူးခြားချက်ကား
    အခြားမိန်းမတစ်ယောက်ကို မြင်ရ၍ ယောကျာ်းစိတ် ပေါက်လာသောအခါ ရှေးကံကို အဖော်သဟဲပြုလျက်
    ရာဂစိတ်ထကြွမှုကြောင့် မိန်းမအင်္ဂါ မထင်ရှားတော့ပဲ ယောကျာ်းအင်္ဂါ ထင်ရှားရလေသတဲ့၊
    ယောကျာ်းဥဘတောဗျဉ်း၌ ပုရိသဘာဝရုပ်အမြဲပါပုံ, ပုံသဏ္ဌာန် အနေအထား အဝတ်အစားတို့
    ယောကျာ်းရိုးရိုးနှင့်တူပုံ, အခြားယောကျာ်းတယောက်ကိုမြင်၍ မိန်းမစိတ်ပေါက်လာသော အခါ ရှေးကံကို
    အဖော်သဟဲပြုလျက် ရာဂစိတ်ထကြွမှုကြောင့် ယောကျာ်းအင်္ဂါ မထင်ရှားတော့ပဲ မိန်းမအင်္ဂါ ဖြစ်ပေါ်လာပုံ ကို
    စဉ်းစားကြပါ။ မိန်းဥဘတောဗျဉ်းသည် ကိုယ်တိုင် ကိုဝန်ယူသည့်အပြင် ယောကျာ်းကိစ္စကိုဆောင်ရွက်လျက်
    အခြား မိန်မကိုလည်း ကိုယ်ဝန်ပေးနိုင်၏။ ယောကျာ်း ဥဘတောဗျဉ်းကား ကိုယ်ဝန်သာပေးနိုင်၍
    ကိုယ်ဝန်မယူနိုင်။
    </p>
    </div>

    <h2>ပုလ္လိင်မှဣတ္ထိလိင်ပြန်ပုံ</h2>
    <div class="def">
    <p>
    ဘာဝရုပ်နှစ်မျိုးတွင် ပုရိသဘာဝသည်မြတ်၏၊ ဣတ္ထိဘာဝသည် ညံ့၏၊ ထိုဘာဝရုပ်အတွက်
    ပေါ်ထွက်သော လိင်္ဂစသည်များလည်း အယုတ်အမြတ် ခြားနား၏၊ ထို့ကြောင့် ယောကျာ်းဖြစ်အောင် စီမံ နိုင်
    သောကံသည် အားကောင်း၏၊ မိန်းမဖြစ်ရန် စီမံသောကံကား အားသေး၏၊ ထိုတွင် အားကောင်းသော ကုသိုလ်
    ကံက စီမံလိုက်သည့်အတွက် ပုရိသဘာဝရုပ်ကို ရရှိပြီးသော်လည်း ရှေးရှေးဘဝက ပရဒါရိက (သူ့မယားကို
    ပြစ်မှားသော) အကုသိုလ်ကံ, သောရေယျသူဌေးသားကဲ့သို့ ယခုဘဝမှာပင် မတော်မလျော်ရာဂဖြစ်မှု
    အကုသိုလ်ကံကြီးက မူလစီမံလိုက်သော ကုသိုလ်ကံ၏ အစွမ်းသတ္တိကို နှိက်စက်လျှင် မူလကုသိုလ်ကံသည်
    သတ္တိစွမ်းပကား နည်းပါးလာသဖြင့် ပုရိသဘာဝရုပ်ကို ဆက်လက်မဖြစ်စေနိုင်တော့ဘဲ ဣတ္ထိဘာဝရုပ်ကိုသာ
    ဖြစ်စေရတော့သည်။ ထိုအခါ ပုရိသဘာဝရုပ်အတွက် ပေါ်ထွက်ပြီးသော လိင်္ဂစသည်တို့ တဖြေးဖြေးကွယ်ပ၍
    ဣတ္ထိဘာဝအတွက် လိင်္ဂစသည်များ တဖြေးဖြေး ပေါ်ထွက်သည်ကို 'လိန်ပြန်သည်'ဟု ပြောဆိုရလေသည်။
    </p>
    </div>

    <h2>ဣတ္ထိလိင်မှ ပုလ္လိင်ပြန်ပုံ</h2>
    <div class="def">
    <p>
    အချို့သောကုသိုလ်ကံသည် ပရဒါရိကစသော အကုသိုလ်ကံ၏ နှိက်စက်မှုကြောင့် အစွမ်းသတ္တိ
    မထက်သဖြင့် ပဋိသန္ဓေကျိုးပေးစဉ်ကပင် ဣတ္ထိဘာဝရုပ်ကိုသာ ဖြစ်စေနိုင်ခဲ့လေသည်။ သို့သော်
    ထိုသူ့သန္တာန်၌ ဗြဟ္မစရိယကိုကျင့်ခြင်းမိစ္ဆာစာရကို ရှောင်ကြဉ်ခြင်း ယောကျာ်းဘဝကို တောင့်တ၍
    ကောင်းမှုပြုခြင်းစသော ကုသိုလ်ကံများလည်း ရှေးရှေးဘဝက ရှိခဲ့သေးလေရာ ထိုကံများသည် ပဝတ္တိအခါ၌
    အခွင့်သာသဖြင့် မူလပဋိသန္ဓေကျိုးကို ပေးခဲ့သော ကုသိုလ်ကံ၏သတ္တိကို ဖြည့်စွက်ကူညီပြန်သောကြောင့်
    မူလကံသည် သတ္တိအင်အား ကြီးမားလာသဖြင့် ဣတ္ထိဘာဝရုပ် ဥပါဒ်ဌီဘင်စေ့၍ အချူပ်မှာ ပုရိသဘာဝရုပ်ကို
    ဆက်လက်ဖြစ်ပေါ်စေသည်။ ထိုအခါ ဣတ္ထိဘာဝရုပ်များအတွက် လိင်္ဂစသော အကျိုးဆက်များ ကွယ်ပလျက်
    ပုရိသဘာဝအတွက် အကျိုးဆက်များ ထင်ရှားပေါ်ပေါက်၍ ယောကျာ်းပုံဟန် လိန်ပြန်ခြင်းသို့ရောက်သည်။
    </p>
    </div>
    <div class="ref">သင်္ဂြိုဟ်ဘာသာဋီကာ ၄၅၇-၄၆ဝ</div>

rupa_note_c: ကာယဝိညတ်,ဝစီဝိညတ်
rupa_note_c_def:
    <div class="def">
    <p>
    လက်ခြေစသည်ကို လှုပ်ပြသူ စကားပြောသူတို့၏ အတွင်းသဘော အလိုဆန္ဒကို သိစေတတ် သော ထူခြားသော
    အမူအရာတမျိုးသည် ဝိညတ်မည်၏၊ ထိုထူးခြားသော အမူအရာသည် ပရမတ္ထအားဖြင့် အထင်အရှားရှိသော
    သီးခြားရုပ်တမျိုးမဟုတ်။ အတွင်းသဘော အလိုဆန္ဒကို လှုပ်ရှားသော ကိုယ်ကာယ(လက်စသည်)ဖြင့်
    သိစေတတ်သော အမူအရာထူးသည် ကာယဝိညတ် မည်၏၊
    </p>
    <p>
    တပည့်တယောက်လာစေလို၍ လက်ယပ်ခေါ်ရာ၌ (၁) ရှေးဦးစွာ လာစေလိုသောစိတ်ဖြစ်၏၊ (၂)
    စိတ်ဖြစ်သည် နှင့်တပြိုင်နက် စိတ္တဇရုပ်ကလာပ်တွေ ခန္ဓာကိုယ်၏ ထိုထိုအရပ်၌ အမြောက်အများဖြစ်၏၊
    လှုပ်ရှားမည့်လက်၌ဖြစ်သော စိတ္တဇကလာပ်တွင် ဝါယောဓာတ်သည် အခြားမဟာဘုတ်ထက်
    သတ္တိလွန်ကဲ၏။ ပကတိရိုးရာအခါကဲ့သို့ အေးအေးဆေးဆေး မဟုတ်ပဲ ထိုဝါယောဓာတ်မှာ ထူးခြားသော
    အမူအရာတမျိုးလည်းပါ၏၊ ထိုဝါယောဓာတ်၏ ထူးခြားသော အမူအရာသည် ဤကာယဝိညတ်ပင်တည်း။
    မျက်စိတမှိတ်ခန့် ကာလအတွင်း၌ ကုဋေတသိန်းခန့်မျှ စိတ်တွေဖြစ်နိုင်သောကြောင့် ထိုစိတ်တို့
    တွင် ဝိညတ်ကို ဖြစ်စေနိုင်သော စိတ်များလည်း အတော်များများ ပါရှိရကား ထိုစိတ်များဖြစ်တိုင်းဖြစ်တိုင်း
    ဝါယောဓာတ်လွန်ကဲသော စိတ္တဇကလာပ်တွေ အထပ်ထပ် ဖြစ်သည့်အတွက် လက်အငြိမ်မနေပဲ
    လှုပ်လျက်ရမ်းလျက်နေ၏၊ ထိုသို့ လှုပ်ရာ၌ သစ်ပင်များလေ တိုက်သကဲ့သို့ အရမ်းမဲ့မလှုပ်ပဲ စိတ်၏အလို
    ကျအောင် ဝါယောဓာတ်နှင့် ဝိညတ်တို့က ဖြစ်ကြရသည်၊ ထို့ကြောင့် လှေပဲ့ပိုင်းမှနေ၍ တယောက်တည်း
    လှော်ခတ်သူသည် လှေကို လိုရာအရပ်သို့ရောက်အောင် လှော်ပဲ့, ပဲ့သကဲ့သို့ ဝါယောဓာတ်နှင့် ဝိညတ်
    ကလည်း တကွဖြစ်ဘက်ရုပ်များကို စိတ်အလိုအတိုင်း လက်ယပ်နေပုံ လှုပ်ရှားအောင် လှော်ပဲ့-ပဲ့ပေးလေသည်။
    </p>
    <p>
    ဤကဲ့သို့ အစီအစဉ်ဖြင့် လက်ကို လှုပ်ရမ်း၍ ပြလိုက်သောအခါ တပည့်က 'ဆရာသည် ငါ့ ကိုလာ
    စေချင်၏'ဟု ဆရာ၏အတွင်းအလိုဆန္ဒကို သိရလေသည်။ ဤကဲ့သို့ သိရာ၌ 'စိတ်, စိတ္တဇရုပ်, လှုပ်ရှားမှု,
    အမူအရာထူး'ဟု အချူပ်မှတ်ဖို့ရာ အချက်လေးခု ရှိ၏၊ ထိုတွင် စိတ်သည် အလိုဆန္ဒကို သိနိုင်သလော,
    စိတ်က သိစေလျှင် မလှုပ်မယှက်စိတ်သက်သက်ဖြစ်ခိုက်မှာ အတွင်းသဘော အလိုဆန္ဒကိုသိရာ၏၊ ထိုသို
    လည်း မသိစေနိုင်ကြ၊ သို့အတွက် စိတ်သည် အတွင်းသဘော အလိုဆန္ဒကို သူတပါးအား မသိစေနိုင်။
    </p>
    <p>
    စိတ္တဇရုပ်တွေသည် အလိုဆန္ဒကို သိစေသလော, . . . စိတ္တဇရုပ်က သိစေလျှင် မလှုပ်မယှက်
    ငြိမ်သက်စွာ နေခိုက်မှာ စိတ္တဇရုပ်ပေါင်းများစွာ ဖြစ်နေသောကြောင့် အလိုဆန္ဒကိုသိရာ၏၊ ထိုသို့လည်း
    မသိစေနိုင်ကြ၊ သို့အတွက် စိတ္တဇရုပ်ရိုးရိုးကလည်း အတွင်းသဘော အလိုဆန္ဒကို မသိစေနိုင်။
    </p>
    <p>
    လှုပ်ရှားမှုသည် အလိုဆန္ဒကို သိစေနိုင်သလော, .... လှုပ်ရှာမှု သက်သက်က အလိုဆန္ဒကို သိစေ
    နိုင်လျှင် အိပ်ပျော်စဉ် လက်ခြေလှုပ်ရာ၌ အလိုဆန္ဒကို သိရာ၏၊ ထိုသို့လည်း မသိနိုင်။ လှုပ်ရှားသော
    လက်၏ အစိတ်အစိတ်ဖြစ်သော စိတ္တဇကလာပ်တွေမှာ ဝါယောဓာတ်ပါ၏၊ ထိုဝါယောဓာတ်များ၏
    ထူးခြားသောအမူအရာကြောင့်သာ အတွင်းသဘော အလိုဆန္ဒကို သိရ၏၊ ထိုထူးခြားသော အမူအရာသည်
    ဝိညတ်ပင်တည်း။
    </p>
    <p>
    အတွင်းသဘောအလိုဆန္ဒကို သိစေတတ်သော အမူအရာထူးသည် ဝစီဝိညတ်မည်၏၊
    တပည့်တယောက်ကို လာစေ လို၍ နှုတ်ဖြင့် ခေါ်လိုက်ရာ၌ လာစေလိုသောစိတ်ဖြစ်၏၊ လာစေလိုသည့်အတွက်
    ခေါ်ဖို့ရန် စကားလုံးကြံစည်၏၊ ထို့နောက် 'လာ' ဟု ပြောဆိုမည့်စိတ်ကြောင့်ဖြစ်သော စိတ္တဇရုပ်အစုတွင်
    ပထဝီဓာတ်သည် သတ္တိလွန်ကဲလျက်ရှိ၏၊ ပကတိရိုးရာအခါကဲ့သို့ အေးအေးဆေးဆေးမဟုတ်ဘဲ
    ထိုပထဝီဓာတ်မှာ ထူးခြားသော အမူအရာပါ၏။ ထိုပထဝီဓာတ်၏ ထူးခြားသော အမူအရာသည် ဤဝစီ
    ဝိညတ်ပင်တည်း။ (လည်ချောင်းစသောအရပ်ဝယ် ကမ္မဇ ဥတုဇ အာဟာရဇ ပထဝီဓာတ်တို့လည်း
    အမြဲ ဖြစ်လျက်ရှိ၏) လည်ချောင်းစသောအရပ်ဝယ် ထိုအမူအရာထူးပါရှိသော စိတ္တဇပထဝီဓာတ် နှင့်
    ကမ္မဇ ဥတုဇ အာဟာရဇ ပထဝီဓာတ်တို့ ထိခိုက်မိကြလေသည်၊ ထိုအခါ အသံဖြစ်၏၊ သို့သော်
    အများကြားအောင် မထင်ရှားသေး၊ ထိုကဲ့သို စိတ္တဇပထဝီနှင့် ကမ္မဇ ဥတုဇ အာဟာရဇ ပထဝီဓာတ်တို့
    အထပ်ထပ် ထိခိုက်မိကြလေရာ လက်ဖျစ်တချက်တီးလောက်ကြာလျှင် 'လ'ဟု မပီတပီ အသံပေါ်လာ၍
    နှစ်ချက်တီးလောက်အကြာမှာ ထုံးစံအတိုင်း ပီသအောင် 'လာ'ဟု အသံပေါ်လာသည်၊ ထိုကဲ့သို့
    ပထဝီဓာတ်ချင်း ထိခိုက်ရာဝယ် တော်စွာလျော်စွာ မထိခိုက်ဘဲ ဝစီဝိညတ်ပါသည့်အတွက် စိတ်ကူးတိုင်း
    အသံဖြစ်အောင် ထိခိုက်မိကြလေသည်။
    </p>
    <p>
    </div>
    <div class="ref>(သင်္ဂြိုဟ်ဘာသာဋီကာ ၄၇၂-၄၇၄)</div>

rupa_note_d: ဖောဋ္ဌဗ္ဗ၏သဘောကို အကျယ်ပြခြင်း
rupa_note_d_def:
    <div class="def">
    <p>
    တွေ့ထိလို့ရသော ပထဝီ တေဇော ဝါယော ဓာတ်ကြီးသုံးပါးသည် ဖောဋ္ဌဗ္ဗမည်၏၊
    ၄င်းဓာတ်ကြီးသုံးပါးသည် ကာယပသာဒ၌ တပြိုင်နက် ထင်နိုင်, ထိခိုက်နိုင်၏၊ သို့သော် သုံးမျိုးလုံးကို
    ကာယဝိညာဏ်စိတ်က တပြိုင်နက် မသိနိုင်။ နှလုံးသွင်းရာ, စိတ်အာရုံစိုက်ရာ, အစုအဝေးများရာတို့၌သာ
    တပါးပါးကို အာရုံပြုနိုင်သည်။
    </p>
    <p>
    ထမင်းလုံးကို မာသည်ပြော့သည် စုံစမ်းသောအခါ ထမင်းလုံး၌ တေဇော ဝါယောတို့ ရှိသော်
    လည်း ပထဝီကိုသာ စိတ်က သိသည်။ ရေနွေးထဲ လက်ချ၍ ပူသည်အေးသည် စုံစမ်းသည့်အခါ ရေနွေးမှာ
    ပထဝီ ဝါယောတို့ရှိသော်လည်း တေဇောကိုသာ စိတ်က သိသည်။ နွေကာလ လေသာပြတင်း ဖွင့်၍
    လေညှင်းခံသည့်အခါ လေတွင် ပထဝီတေဇောရှိသော်လည်း ဝါယောကိုသာ စိတ်က သိသည်။ ဤသို့
    နှလုံးသွင်းရာ တပါးစီကိုသာ သိသည်။
    </p>
    <p>
    သစ်ငုတ်ကို ခလုတ်တိုက်မိသည့်အခါ သစ်ငုတ်ဝယ် တေဇော,ဝါယောရှိသော်လည်း ပထဝီကိုသာ
    စိတ်က သိသည်။ မီးကို နင်းမိသည့်အခါ မီးမှာ ပထဝီဝါယောရှိသော်လည်း တေဇောကိုသာ စိတ်က
    သိသည်။ နားရွက်ကို လေပြင်းခတ်သည့်အခါ လေဝယ် ပထဝီ,တေဇောတို့ရှိသော်လည်း ဝါယောကိုသာ
    စိတ်က သိသည်။ ဤသို့ အစုအဝေးများရာ တပါးစီကိုသာ စိတ်က သိသည်။
    </p>
    <p>
    အပ်ဆယ်ချောင်းဖြင့် ခန္ဓာကိုယ်ကို ထိုးစိုက်လျှင် ဆယ်ချောင်းလုံးကို တပြိုင်နက် မသိ။
    ကာယပသာဒများရာ, ထိခိုက်မှုများရာ၌သာ စိတ်က ဦးစွာသိသည်။ ကြက်တောင်ဖြင့် အနာကို
    ဆေးသုတ်ရာတွင် အမွှေးတိုင်က ကာယပသာဒကို ထိသော်လည်း ကာယပသာဒများရာ အရပ်၌သာ စိတ်က
    သိသည်။
    </p>
    </div>

rupa_note_e: ဇီဝိတိန္ဒြေ
rupa_note_e_def:
    <div class="def">
    <p>
    ဇီဝိတိန္ဒြေသည် တကွဖြစ်ဘက် ကမ္မဇရုပ်တို့ကို စောင့်ရှောက်သောကြောင့် ကမ္မဇရုပ်များ၏
    အသက်တည်း၊ ထင်ရှားစေအံ့-စိတ္တဇ ဥတုဇ အာဟာရဇရုပ်တို့သည် စိတ် ဥတု အာဟာရတို့
    ထင်ရှားရှိနေခိုက်မှာ ဖြစ်ကြရသောကြောင့် (အမိထင်ရှားရှိနေသောသားကို သူတပါးက စောင့်ရှောက်ဘွယ်
    မလိုတော့ သကဲ့သို့) တပါးသော တရားတို့က စောင့်ရှောက် ဘွယ်မလို၊ စိတ် ဥတု အာဟာရတို့ကပင်
    ထင်ရှားအောင် စောင့်ရှောက်နိုင်ကြသည်၊ ဤကမ္မဇရုပ်တို့မှာ အကြောင်းကံတရား ချူပ်ပြီးနောက် အတော်
    ကြာမှ (တချို့ ကမ္မဇရုပ်များသည် ကံနှင့် ဘဝပေါင်းများစွာ ကွာခြားပြီးမှ) ဖြစ်ပေါ်ရကား (အမိမဲ့သားကို
    နို့ထိန်းက စောင့်ရှောက်ရသကဲ့သို့ ထိုရုပ်တို့ အသက်တမ်းအတိုင်း ဆက်လက်တည်တံ့နိုင်ရန် ဇီဝိတိန္ဒြေက
    စောင့်ရှောက်ပေးရသည်။ ထို့ကြောင့် စက္ခုဒသက ကလာပ် ၌ပါသော ရုပ်ကိုးခုကို ထိုကလာပ်
    ၌ပါသော ဇီဝိတသည် စောင့်ရှောက်၏၊ ဤသို့ ကမ္မဇကလာပ် ကိုးစသည်း၌ပါသော ဇီဝိတ,က မိမိ၏
    ကလာပ်တူရုပ်များကို စောင့်ရှောက်သည်။
    </p>
    </div>
    <div class="ref">(သင်္ဂြိုဟ်ဘာသာဋီကာ-၄၆၅)</div>

rupa_note_f: ခန္ဓာကိုယ်တည်ဆောက်ပုံ
rupa_note_f_def:
    <div class="def">
    <p>
    ဓာတ်ကြီးလေးပါး သဘောသွားကို ဆင်ခြင်စဉ်းစားပါ၊ ရှေးဦးစွာ မြေဖြင့် ပြုလုပ်ထားသော
    လူရုပ်ကလေးကို စဉ်းစားကြည့်ပါ။ မြေမှုန့်ချည်းသက်သက် လူရုပ်ဖြစ်နိုင်မလား၊ မဖြစ်နိုင်။
    မြေမှုန့်ချည်းထားလျှင် လေတိုက်သဖြင့် လွင့်သွားလိမ့်မည်။ သို့ဖြစ်၍ ရေဖြင့် ဆွတ်ဖျန်းပေးရာ၏။ မြေနှင့်ရေ
    ပေါင်းမိရုံမျှဖြင့် လူရုပ်ဖြစ်နိုင်မလား၊ မဖြစ်နိုင်သေး။ ရေဆွတ်ထားသော မြေမှုန့်များ လုံးထွေးမိအောင်
    စုပေးရဦးမည်။ ထိုမျှလောက်ဖြင့်လည်း လူရုပ်မဖြစ်သေး, ရေဆွတ်ထားသဖြင့် စိုဖတ်ဖတ်မနေအောင်
    နေပူလှမ်းရလိမ့်ဦးမည်။ ထိုကဲ့သို့ မြေဓာတ်, ရေဓာတ် (လုံးထွေးမိအောင် ပြုမှုဟူသော) လေဓာတ် နေပူဟူ
    သော မီးဓာတ်တို့ဖြင့် သင့်တင့်ညီမျှနေသော ရွှံ့ကိုမှ အရုပ်လုပ်တတ်သူက ပြုလုပ်ပေးသဖြင့် လူရုပ်ဖြစ်
    လာရလေသည်။
    </p>
    <p>
    ထို့အတူ ခန္ဓာကိုယ်၌ မြေဓာတ်ကို လွင့်မသွားရအောင် ရေဓာတ်က စိမ့်စိုလျက် ရှိ၏,
    စိုဖတ်ဖတ်မရှိရအောင် တေဇောဆိုတဲ့ အငွေ့ဓာတ်က အမြဲ အငွေ့ပေးလျက်ရှိ၏, ဝါယောဟူသော
    လေဓာတ်က တဖွဲ့စီတဖွဲ့စီ တွဲမိအောင် ဖိညှပ်လျက် တောင့်မာစေသည်။ ထိုသို့ တခုစီ တဖွဲ့စီ တကလာပ်စီ
    တည်နေသော ဓာတ်ကြီးလေးခုကို ပကတိစက္ခုဖြင့် ကြည့်၍ မမြင်နိုင်၊ အလွန်သေးငယ်လှသေး၏၊
    ပရမာဏုမြူခေါ်သော အသေးဆုံးမြူမှုန်ကလေးသာဖြစ်၏၊ ထိုဓာတ်ကြီးလေးခု အစုအဖွဲ့များစွာ
    ပေါင်းမိတဲ့အခါကျမှ အများမျက်မြင် ထင်ရှားအောင် အသားအရိုးစသော ပုံသဏ္ဌာန်များပေါ်လာသည်။
    </p>
    <p>
    ထိုအသားအရိုးစသည်ဖြင့် ဓာတ်ကြီးလေးခု အစုအဝေးဖြစ်အောင် ရှေးကံက စီမံလိုက်သဖြင့် 'လူ'
    ဟု ခေါ်သော ရုပ်ကောင်ကြီး ဖြစ်လာသည်။ ထိုဓာတ်ကြီးလေးခုတို့ တကလာပ်စီနေရာ၌ တကလာပ်နှင့်
    တကလာပ် မရောမိအောင် အာကာသဓာတ်တခုလည်း ရုပ်ကလာပ်နှစ်ခုအလယ်မှာ အမြဲပါရှိရသည်။
    </p>
    <p>
    ထိုရုပ်ကောင်ကြီး သွားဟန်လာဟန် ထိုင်ဟန်ရပ်ဟန် အိပ်ဟန်လျောင်းဟန် စသည်ဖြင့်
    ပုံဟန်အမျိုးမျိုးဖြစ်အောင် ဝါယောဓာတ်က ဆောင်ရွက်၏၊ ဝါယောဓာတ်က အမျိုးမျိုးဆောင်ရွက်နိုင်အောင်
    'စိတ်'ဟု ခေါ်သော ဝိညာဏဓာတ်က စီမံဖန်တီးလေသည်။ ထိုဝိညာဏဓာတ်သည်ပင် သိမှတ်ဖွယ်အသွယ်သွယ်ကို
    သိမှတ်လေသည်။ ထို့ကြောင့် ခန္ဓာကိုယ်၌ အချူပ်အခြာတရားများကို ကြပ်ကြပ်စဉ်းစားပါလျှင် ပထဝီ,
    အာပေါ, တေဇော, ဝါယော, အာကာသနှင့် ဝိညာဏဟူသော ဓာတ်ခြောက်ပါးသာ ထင်ရှားရှိကြောင်း
    တွေ့ရလေသည်။
    </p>
    </div>
    <div class="ref">(သင်္ဂြိုဟ်ဘာသာဋီကာ-၄၄၇)</div>

rupa_note_g: ရူပက္ခန္ဓာခေါ် ရုပ်တရားများကို ဝိပဿနာရှုပုံ
rupa_note_g_def:
    <div class="def">
    <p>
    ကိုယ်ထဲမှာ စမ်းသပ်ကြည့်သည့်အခါ ခက်မာကြမ်းတမ်းတာကို တွေ့ရမယ်။ ကြမ်းတာကလဲ
    နည်းနည်း ကြမ်းတာနဲ့ များများကြမ်းတာရှိတယ်။ များများကြမ်းတာကို ခက်မာပထဝီ, နည်းနည်းကြမ်းတာ
    ကို နူးညံ့ပထဝီလို့ ခေါ်တယ်။ ဥပမာ - ဝါဂွမ်းဟာ နူးညံ့တယ်၊ ဒါပေမဲ့ ဝါဂွမ်းထက် နူးညံ့တာနဲ့စာရင်
    ဝါဂွမ်းက ကြမ်းသွားပြန်ရော။ ဝါဂွမ်းကို ကိုယ်ပေါ်မှာ တို့ကြည့်ရင် ဝါဂွမ်းက နုတယ်။ မျက်လုံးမှာ
    တို့ကြည့်ရင်တော့ ဝါဂွမ်းက ကြမ်းတယ်။ မျက်စိက နုတယ်။ ဒါကြောင့် နုတယ်ကြမ်းတယ်ဆိုတာ အခြေ
    အနေမူတည်ပြီး ပြောတယ် မှတ်ပါ။ သို့သော် နုတယ်ပဲပြောပြော ကြမ်းတယ်ပဲ ပြောပြော, ပထဝီကို
    ပြောတယ်လို့ သိရမယ်။ ခန္ဓာကိုယ်နဲ့ အခြားအရာတခု တွေ့တဲ့အခါ မာတဲ့ နုညံ့တဲ့ သဘောတွေ သိရတယ်။
    အဲဒါ ပထဝီကို သိတာပဲလို့မှတ်ပါ။
    </p>
    <p>
    အရည်သဘော အစိုသဘောတွေဟာ အာပေါဓာတ်ပဲ၊ ကိုယ်ထဲမှာလည်း အရည်ဓာတ် အစိုဓာတ်တွေ
    ရှိတာပဲ။ အဲဒါ ကိုယ်ထဲက အာပေါဓာတ်လို့ သိရမယ်။
    </p>
    <p>
    အပူအအေးသဘောက တေဇောပဲ။ အပူအအေးဆိုတာ အခိုးအငွေ့ကို အခြေအနေအရ သတ်မှတ်
    ပြောဆိုတဲ့သဘောပဲ။ ဥပမာ - သောက်ရေအိုးက ရေဟာ အေးတယ်။ သို့သော် ရေခဲရေနှင့် စာရင်
    သောက်ရေအိုးထဲက ရေဟာ ပူသွားပြန်ရော။ ဒါကြောင့် ပူတာအဆင့်ဆင့် အေးတာအဆင့်ဆင့် မှန်သမျှကို
    တေဇောဓာတ်လို့မှတ်။ ကိုယ်မှာ စမ်းကြည့်ရင် ပူတာအေးတာတွေ့ရတယ်။ စမ်းမကြည့်လဲ စိတ်က ကိုယ်မှာ
    ကပ်ကြည့်လိုက်ရင် ပူတာအေးတာ တွေ့ရတယ်။ လည်ချောင်းမှာ အာရုံစိုက်ကြည့်ရင် ပူတာလေး တွေ့ရ
    တယ်။ အဲဒါဟာ တေဇောဓာတ်ပဲ။ အဲဒီတေဇောဓာတ်ကို ဆက်တိုက်သိနေအောင် လုပ်နေရင် တရားမှတ်နေ
    တာပဲ။
    </p>
    <p>
    ထောက်ကန်တောင့်တင်း လှုပ်ရှာုးတဲ့သဘောဟာ ဝါယောဓာတ်ပဲ။ ထိုင်တဲ့အခါမှာ ကိုယ်ကို
    လဲမသွားအောင် ဝါယောက ထောက်ကန်ပေးထားတယ်။ ကိုယ်ကို အာရုံစိုက်ကြည့်လိုက်ရင် တောင့်တင်းတဲ့
    သဘောကို တွေ့ရမယ်။ အဲဒီတောင့်တင်းတဲ့သဘောကို ဆက်တိုက်သိနေအောင်လုပ်တာဟာ တရားထိုင်တာပဲ။
    လှုပ်ရှားတာလဲ ဝါယောပဲ။ စင်္ကြံလျှောက်တရားမှတ်တဲ့အခါ သွားတယ် သွားတယ်လို့ မှတ်ရတယ်။ ဒါမှ
    မဟုတ် ပိုအသေးစိတ်မှတ်ချင်ရင် ကြွတယ် လှမ်းတယ် ချတယ်လို့ မှတ်ရတယ်။ အစတော့ ခြေထောက်ကို
    သိနေလိမ့်မယ်။ သမာဓိရတဲ့အခါ တောင့်တင်းတဲ့သဘော တွန်းကန်တဲ့သဘော လှုပ်ရှားတဲ့ သဘောကိုပဲ
    သိလိမ့်မယ်။ အဲဒါ ဝါယောကို သိတာပဲ။ ဒီဝါယောကို ဆက်တိုက်သိအောင်လုပ်နေတာကို တရားရှုတယ်လို့
    ပြောကြတယ်။
    </p>
    <p>
    ယောဂီတယောက်ဟာ အထက်ပိုင်းကိုယ်ကို ဖြောင့်ဖြောင့်ထားပြီး တင်ပလ္လင်ခွေထိုင် တရားမှတ်မယ်
    ဆိုရင် ခါးမှာ တောင့်တင်းတာ ထင်ထင်ရှားရှားတွေ့ရမယ်။ အဲဒါကို သိပြီး ထိုင်တယ်ထိုင်တယ်လို့ မှတ်။
    ထိုင်တယ်ထိုင်တယ် အမည်မပေးရင်လဲ ရတယ်။ ဒါပေမဲ့ တောင့်တင်းတာကို ဆက်တိုက်သိရမယ်။
    အဲဒါ ဝါယောဓာတ်ကို မှတ်တာပဲ။ လှုပ်တဲ့အခါမှာ လှုပ်ရှားဝါယောတွေ့ရမယ်။ တရားထိုင်စဉ် ကိုယ်မှာ
    ပူတာအေးတာ တွေ့နိုင်တယ်။ တင်ပါးနဲ့ကြမ်းပြင် ထိတာကို ထိတယ်ထိတယ်လို့ မှတ်နိုင်တယ်။ အဲဒီကို
    စိတ်ကအာရုံစိုက်ရင် မာတာပျော့တာ ပူတာအေးတာ တွေ့နိုင်တယ်။ ခန္ဓာကိုယ်ထဲမှာ အစိုအရည်သဘောတွေ
    တွေ့နိုင်တယ်။
    </p>
    <p>
    ဒီဓာတ်လေးပါးကို မရှုလိုက်ရင် တဏှာ (လောဘ)နဲ့ သာယာမယ်။ ဒိဋ္ဌိနဲ့ ပုဂ္ဂိုလ် သတ္တဝါလို့
    စွဲလမ်းမယ်။ တဏှာဒိဋ္ဌိနဲ့ သာယာစွဲလမ်းစရာတွေကို ဥပါဒါနက္ခန္ဓာလို့ ခေါ်တယ်။ ရုပ်တရားမှန်သမျှ သာ
    ယာစွဲလမ်းစရာတွေချည်းပဲ။ နာမ်တရားမှာတော့ မဂ်စိတ် ၄-ခု, ဖိုလ်စိတ် ၄-ခု ဟာ သာယာစွလမ်းစရာမဟုတ်လို့
    လောကီစိတ် ၈၁-ပါး ကသာ သာယာစွဲလမ်းစရာဖြစ်တယ်။
    </p>
    <p>
    မြင်တဲ့အခါ မြင်တယ်ရှု၊ ကြားတဲ့အခါ ကြားတယ်ရှု၊ နံတဲ့အခါ နံတယ်ရှု၊ စားတဲ့အခါ စားတယ်ရှု၊
    အရသာနဲ့ လျှာနဲ့ တွေ့တဲ့အခါ ချိုရင် ချိုတယ်ရှု၊ ချဉ်ရင် ချဉ်တယ်ရှု၊ ကိုယ်နဲ့ တခုခု ထိတဲ့အခါ ထိတယ်
    ရှု၊ ခန္ဓာကိုယ် လှုပ်ရှားသမျှ ကွေးတယ် ဆန့်တယ် ရှု။
    </p>

    <h2>အာပေါဓာတ်ကို ရှုမှတ်နည်း</h2>
    <div class="def">
    တရားရှုရာမှာ နာမ်ရုပ်၏ အမှတ်အသား (လက္ခဏ) လုပ်ဆောင်ချက် (ရသ) ယောဂီ၏
    ထင်မြင်ချက် (ပစ္စုပဋ္ဌာန) နီးသောအကြောင်း (ပဒဋ္ဌာန) တို့တွင် တခုခုဖြင့် ရှုနိုင်သည်။ အာပေါဓာတ်ရဲ့
    နီးသောအကြောင်းက ပထဝီ တေဇော ဝါယောပဲ။ အဲဒီ ဓာတ်သုံးပါးကို မှီပြီးတော့ အာပေါဓာတ်က
    ဖြစ်ရတယ်။ အာပေါဓာတ်ကို အတွေ့အထိကနေ သိနိုင်တယ်။ တွေ့ထိလိုက်ရင် ပထဝီ တေဇော ဝါယောတို့ကို
    တွေ့ထိတာပဲ။ အာပေါဓာတ်ကို တွေ့ထိလို့မရဘူး။ သို့သော် သူနဲ့ တွဲပြီးတော့ နေတဲ့ ပထဝီ တေဇော
    ဝါယောကို သိပြီးတော့ အရည်တွေပဲ အစိုတွေပဲ ဆိုတာ သိရတယ်။ ဒါ ပဒဋ္ဌာန်ကနေပြီး အာပေါဓာတ်ကို
    သိရတာပဲ။
    </div>

    <h2>ဘာဝရုပ်စသည် ရှုမှတ်နည်း</h2>
    <div class="def">
    <p>
    အမျိုးသမီးနဲ့ အမျိုးသားတို့ရဲ့ စိတ်နေစိတ်ထား ကိုယ်အမူအရာ ပုံသဏ္ဌာန်မတူကြတာတွေကို
    ကြည့်ပြီး မတူအောင်လုပ်ပေးတဲ့ ဘာဝရုပ်ကို သိရတယ်။ စိတ်ကူးကြံစည်တာကို ရှုမှတ်လိုက်တဲ့အခါ စိတ်
    ကူးစိတ်ရဲ့ တည်ရာမှီရာ ဟဒယဝတ္ထုရုပ်ကိုပါ သိရတယ်။ အစာစားပြီးတဲ့အခါ ခန္ဓာကိုယ် အင်အားရှိလာမှု
    အဆာပြေမှုကို သိရတာ အာဟာရရုပ်ကို သိတာပဲ။ မျက်စိရုပ် နားရုပ် စတဲ့ ကမ္မဇရုပ်တွေကို စဉ်ဆက်မ
    ပြတ် ဖြစ်နေတာကို သိခြင်းဟာ ဇီဝိတရုပ်ကို သိတာပဲ။ ဒီရုပ်သဘောတွေက အလွန်သိမ်မွေ့လို့ တိုက်ရိုက်
    ရှုမရတဲ့အတွက် ဗဟုသုတရှိတဲ့ ပုဂ္ဂိုလ်တွေမှ သိနိုင်မှာ။
    </p>
    <p>
    မြင်တိုင်း ကြားတိုင်း နံတိုင်း စားတိုင်း ထိသိတိုင်း ကွေးတိုင်း ဆန့်တိုင်း လှုပ်ရှားတိုင်း စိတ်ကူး
    စဉ်းစား ကြံစည်တိုင်း ရှုမှတ်နေတာဟာ မျက်စိနှင့်အဆင်း နားနဲ့အသံ လျှာနဲ့အရသာ ကိုယ်နဲ့အတွေ့အထိ
    အဲဒါတွေကို ရှုမှတ်နေတာပဲ။ အဲဒီ ရှုမှတ်နေတာတွေထဲမှာ အာပေါဓာတ်လဲပါသွားတယ်။ စိတ်ကူးစဉ်းစား
    ကြံစည်မှုကို ရှုတော့ နှလုံးရုပ်လည်း ပါသွားတယ်။ မြင်မှုကြားမှုတွေ ထပ်ခါထပ်ခါ ရှုရင်း မျက်စိရုပ်
    နားရုပ်တွေ ထပ်ခါထပ်ခါ ဖြစ်တာတွေ့တော့ ဇီဝိတရုပ်ကိုလည်း သိပြီးဖြစ်သွားတယ်။ အစာအာဟာရ
    စားမျိုတဲ့အခါ အဆာပြေသွားတာ လန်းဆန်းလာတာတွေ့ရတော့ အာဟာရရုပ်လဲ ရှုတဲ့အထဲ ပါသွားတယ်။
    </p>
    </div>

rupa_note_h: အဝိနိဗ္ဘောဂရုပ် (ခွဲခြား၍မရကောင်းသောရုပ်) ၈ ပါး
rupa_note_h_def:
    <div class="def">
    <p class="align-center">ပထဝီ၊ အာပေါ၊ တေဇော၊ ဝါယော၊ ဝဏ္ဏ၊ ဂန္ဓ၊ ရသ၊ သြဇာ။</p>
    <p>ဝဏ္ဏဆိုသည်မှာ ဓာတ်ကြီးလေးပါးကို စွဲမှီ၍ဖြစ်သော အဆင်းရုပ်။</p>
    <p>ဂန္ဓဆိုသည်မှာ ဓာတ်ကြီးလေးပါးကို စွဲမှီ၍ဖြစ်သော အနံ့ရုပ်။</p>
    <p>ရသဆိုသည်မှာ ဓာတ်ကြီးလေးပါးကို စွဲမှီ၍ဖြစ်သော အချို, အချဉ်, အစပ်, အငန်, အဖန်, အခါးဟူသော အရသာရုပ်။</p>
    <p>သြဇာဆိုသည်မှာ ဓာတ်ကြီးလေးပါးကို စွဲမှီ၍ဖြစ်သော အဆီ, အစေး, သြဇာအဟာရရုပ်။</p>
    <p>ဆိုအပ်ပြေီးသာ ရုပ်ရှစ်ခုတို့သည် တလောကလုံး ဘယ်နေရာမဆို ထိုထိုဝတ္ထု၌ အတူတူ ရမြဲ။ ဖြစ်မြဲ။ ခွဲခြား၍ မရကောင်းသောကြောင့် အဝိနိဗ္ဘောဂရုပ်မည်၏။</p>
    <p>
    ငှက်ပျောသီး ရှောက်သီး၌ တွေ့ထိ၍ရသော အမှုန့် အဖတ်
    အမာဓာတ်သဘောကို ပထဝီဓာတ်ဟုဆိုသည်။ အမှုန့်အဖတ်တွေကို ဖရိုဖရဲဖြစ်မသွားအောင် ဖွဲ့စည်းတတ်သော အရည်သဘောကို
    အာပေါဓာတ်ဟု ဆိုသည်။ ရင့်ကျက်စေတတ် မှဲ့စေတတ်သော အပူအအေး အနွေးအငွေ့သဘောကို တေဇောဓာတ်ဟု
    ဆိုသည်။ ဖောင်းကြွပွရွစေတတ်သောသဘောကို ဝါယောဓာတ်ဟု ဆိုသည်။ အရင်းခံဓာတ်လေးပါးကို စွဲမှီ၍တည်ကြသော
    ဝဏ္ဏ-အဆင်းရုပ်၊ ဂန္ဓ-အနံ့ရုပ်၊ ရသ-အချိုရုပ် အချဉ်ရုပ်၊ သြဇာ-အဆီအစေးအဟာရရုပ်များ ဖြစ်ကြသည်။
    </p>
    <p>
    ခဲ၊ သံ၊ ကြေး၊ ကျောက်၊ အရိုးစောဝတ္ထုတို့၌ အမှုန့် အဖတ် အမာ ပထဝီဓာတ်လွန်ကဲသည်။ အပေါဓာတ်၏ ဖွဲ့စည်ခြင်းသဘော
    အားကောင်းသည့်အတွက် ပထဝီဓာတ်မှုန့်တွေ အလွန်စေ့စပ်ကြပ်တည်း၍ အကာသနှင့်တကွ ဝါယောငုတ်သည်။ ပထဝီများ၍
    လေးသည်မာသည်။ ရေ၌ ပထဝီ အမှုန့်အဖတ်အမာ တွေကို အရည်အပျော် အာပေါအဖွဲ့အစည်းစေ့စပ်သည့်အတွက်
    အကာသနှင့်ဝါယောငုတ်သည်။ သို့ဖြစ်၍ ရေသည် လေး၏။ အာပေါဓာတ်လွန်သောကြောင့် အရည်အပျော် ဖြစ်သည်။
    </p>
    <p>"ပထဝီ အာပေါ အားကြီးလျှင် ဝါယောငုတ်မြဲ။ ဝါယောအားကြီးလျှင် ပထဝီ အာပေါ ငုတ်မြဲ" မှတ်လေ။</p>
    </div>

rupa_note_i:  ရူပသမုဋ္ဌာန (ရုပ်ကိုဖြစ်တတ်သောအကြောင်းတရား ၄ပါး)
rupa_note_i_def:
    <div>ရုပ်ဖြစ်ကြောင်းအကြောင်းတရား ၄ပါး - ကံ၊ စိတ်၊ ဥတု၊ အာဟာရ</div>

    <h2>ကံ</h2>
    <div class="def">
    <p>
    ကံ၏ အစွမ်းကြောင့် အသွင်သဏ္ဌာန် ပုံဟန်အချိုးအစား အမျိုးမျိုးကွဲပြားသည်။ ထိုအသွင်သဏ္ဌာန်
    ပုံဟန်ကွဲပြားမှုကြောင့် အထီးပုံသဏ္ဌာန်ကို တစ်မျိုးမှတ်သား၍ အမပုံသဏ္ဌာန်ကို တစ်မျိုးမှတ်သားလျက် လိင်္ဂသညာ
    ကွဲပြားရသည်။ ပုံသဏ္ဌာန်ကွဲ၍ အထီးအမဟု အခေါ်အဝေါ် ကွဲပြားရပြန်သည်။ အခေါ်အဝေါ်ကွဲ၍ အမဖြစ်လိုတဲ့ဆန္ဒ,
    အထီးဖြစ်လိုတဲ့ဆန္ဒဖြင့် အမျိုးမျိုးကံကို စီမံဖန်တီးကြပြန်သည်။ ထိုသို့ ဖန်တီးအပ်သောကံသည် ပင်ကိုဆန္ဒအလိုကျအောင်
    အထီးသဏ္ဌာန် အမသဏ္ဌာန် စီမံရ၏။ အကုသိုလ်ကံသည် ငရဲတိရိစ္ဆာန် ပြိတ္တာ အသူရကာယ်ရုပ်များကို ဖန်ဆင်း၍
    လူနတ်သဏ္ဌာန်၌ ပဝတ္တိအခါ မလှမပအချိုးအစားမကျသော ရုပ်ပုံသဏ္ဌာန်ကို စီမံ၏။ ကုသိုလ်ကံသည် လူနတ်ဗြဟ္မာရုပ်များကို
    ဖန်ဆင်း၍ ပဝတ္တိအခါ၌ တိရိစ္ဆာန် ပြိတ္တာတို့သဏ္ဌာန်ဝယ် ထိုက်တန်သလောက် လှလှပပ ကျနသော ပုံသဏ္ဌာန်များကို
    စီမံလေသည်။
    </p>
    <p>
    ကမ္မဇရုပ်။ ။ ကံကြောင့်ဖြစ်သောရုပ်ကို ကမ္မဇရုပ်ဟုခေါ်သည်။ ကံဟုခေါ်အပ်သော စေတနာများသည်လည်း
    တွေ့ရာမြင်ရာ စေတနာမဟုတ်၊ နောင်အကျိုးပေးဘို့ရန် မိမိသန္တာန်၌ ပြုစီမံအပ်ပြီး(ဖြစ်စေအပ်ပြီး)သော အတိတ်စေတနာ
    များတည်း။ ထိုသို့ အကျိုးပေးဘို့ရန် အဆင်သင့် ပြုစီမံအပ်သော စေတနာသည် သူတစ်ပါးသန္တာန်၌ သွား၍ အကျိုးပေး
    သည်မဟုတ်, မိမိသန္တာန်ဝယ် အကျိုးပေးခွင့်သာလျှင် သင့်ရာဘဝ၌ ပဋိသန္ဓေတည်စ စိတ်၏ ဥပါဒ်ခဏမှစ၍ ရုပ်ကိုဖြစ်သည်။
    ထိုသို့ဖြစ်စေရာဝယ် တကြိမ်တစ်ခါသာ မဟုတ်။ စိတ်၏ ဥပါဒ်ခဏ ဌီခဏ ဘင်ခဏတိုင်း အသစ်အသစ် ထပ်၍
    ထပ်၍ ဖြစ်စေသည်။
    </p>
    </div>

    <h2>စိတ်</h2>
    <div class="def">
    စိတ်သည်လည်း ရုပ်ကိုဖြစ်စေနိုင်၏။ စိတ်ချမ်းသာလျှင် ရုပ်ကြည်လင်၏။ ထိုက်တန်သမျှ ကျန်းမာရေးကို
    အားပေး၏။ ဝဖြိုးစေ၏။ "စိတ်ပျိုတော့ ကိုယ်နု"ဟူသော စကားများလည်း မှန်ပေ၏။ စိတ်မချမ်းသာလျှင် ရုပ်ညှိုးနွမ်း၏။
    ကျန်းမာရေးဆုတ်ယုတ်၏။ "စိတ်ထောင်းကိုယ်ကြေ"ဟူသော စကားလည်း မှန်ပေ၏။ တယောက်နှင့်တယောက်
    စကားပြောတုန်းမှာပင် အတွင်းစိတ်သဘောကို မှန်းဆနိုင်၏။ စိတ်တိုင်းကျ လျှင် မျက်နှာကြည်လင်၏။ စိတ်တိုင်းမကျလျှင်
    မျက်နှာပျက်၏။ ဤအချက်များကို စိတ်ကသာဖြစ်စေသည်။
    </div>

    <h2>ဥတု</h2>
    <div class="def">
    ဥတုသည်လည်း ရုပ်ကိုဖြစ်စေနိုင်၏။ ဥတုသာယာလျှင် ရုပ်ကြည်လင်၏။ ကျန်းမာ ဝဖြိုး၏။ သန့်ရှင်းသော
    အိပ်ရာနေရာအဝတ်များကိုသာ သုံးစွဲခြင်းသည် ထိုအိပ်ရာနေရာ အဝတ်တို့မှ တွေ့ထိသော ဥတုငွေ့ကြောင့်
    သန့်ရှင်းသောရုပ်ကောင်များ တိုးပွား၏။ နည်းအမျိုးမျိုးဖြင့် မိမိ၏ကိုယ်မှာ ကောင်းသောဥတုငွေ့များထိတွေ့စေလျှင်
    အသက်ရှည်ကြောင်း နည်းလမ်းကောင်းတစ်ခုပင်တည်း။ ဥတုမသာယာလျှင် ရုပ်ညှိုးနွမ်း၏။ ကျန်းမာရေး ချွတ်ယွင်း၏။
    မသန့်ရှင်းသော အိပ်ရာနေရာအဝတ်များကိုသာ သုံးစွဲခြင်းကြောင့် မကောင်းသော ဥတုငွေ့များ ကိုယ်ခန္ဓာ၌ တွေ့ထိသဖြင့်
    ရုပ်ဆိုးရုပ်ညံ့များ တိုးပွား၏။

    နည်းအမျိုးမျိုးဖြင့် မိမိ၏ကိုယ်မှာ မကောင်းသောဥတုငွေ့များ မထိတွေ့အောင် ရှောင်ကြည်တတ်လျှင် အသက်ရှည်ကြောင်း
    နည်းလမ်းကောင်းတစ်ခုပင်တည်း။ ဥတုဇသက်သက်ဖြစ်သော တောတောင်သစ်ပင် စသည်တို့၏ ဥတုအလိုက်ပြောင်းလဲပုံကို
    လေးလေးနက်နက် စဉ်းစားကြည့်ပါ။
    </div>

    <h2>အာဟာရ</h2>
    <div class="def">
    အစားအစာ၌ပါသော အဆီအနှစ်သြဇာသည်လည်း ရုပ်ကိုဖြစ်စေနိုင်၏။ မိမိနှင့်သင့်မြတ် သော
    အစားအစာနှင့်ဆေးဝါးကို သုံးစွဲစားသောက်လျှင် ကောင်းသောရုပ်များတိုးပွား၍ ကျန်းမာဝဖြိုး ကြည်လင်၏။
    မသင့်မြတ်သည်ကိုစားလျှင် ရုပ်ညှိုးနွမ်း၍ ရောဂါဖြစ်ရ၏။ သင့်မြတ်သော အစားအသောက်နှင့်ဆေးဝါးကို မှီဝဲသုံးစွဲခြင်းသည်
    ကျန်းကျန်းမာမာနှင့် အသက်ရှည်ကြောင်း နည်းလမ်းကောင်းပင် ဖြစ်ပေသည်။
    </div>

     <h2>စိတ်,ဥတုကြောင့် အသံဖြစ်သည်</h2>
     <div class="def">
    သဒ္ဒရုပ် အသံသည် စိတ်ဥတုနှစ်ပါးကြောင့် ဖြစ်သည်ဟုဆိုသော်လည်း စိတ်ဥတုနှစ်ပါးက
    တပြိုင်နက်ဖြစ်စေသည်ဟု မမှတ်ရ။ သက်ရှိသတ္တဝါတို့၏ စကားပြောသံ ရယ်မောသံ ငိုကြွေးသံ စသည်
    တို့မှာ စိတ်ကြောင့်ဖြစ်ပေါ်လာရသော အသံဖြစ်၍ ဝမ်းတွင်း၌ လှုပ်ရှားသံ ဓာတ်စက်သံ အပြင်အပ၌
    ရှိသမျှ လေသံ မိုးသံ တီးမှုတ်သံ စသည်များကား ဥတုကြောင့်ဖြစ်သည်ဟု မှတ်ပါ။
    </div>

    <h2>အသံကောင်း, မကောင်း</h2>
    <div class="def">
    သက်ရှိသတ္တဝါတို့၏အသံသည် စိတ်ကြောင့်ဖြစ်လျှင် ဘာကြောင့် အချိူ့မှာအသံကောင်း၍ ဘာ
    ကြောင့် အချိူ့မှာ အသံမကောင်းပါသနည်း။ စိတ်ကြောင့်ဖြစ်ခြင်းတူပါလျှင် အသံလည်းတူသင့်သည်
    မဟုတ်ပါလော? ဟု မေးစရာရှိ၏။ အဖြေကား . . "သက်ရှိသတ္တဝါတို့၏ အသံသည် စိတ်ကြောင့်ဖြစ်
    သည်"ဟုဆိုရာ၌ အသံဖြစ်ဘို့ရာ အနီးကပ်ဆုံးအကြောင်းကို ပြခြင်းဖြစ်သည်။ အသံကောင်းမကောင်းမှာ
    စိတ်တစ်မျိုးနှင့်သာ သက်ဆိုင်သည်မဟုတ်ပေ။ ကံတရားနှင့်လည်း သက်ဆိုင်ပေသည်။ ကံက
    အသံဖြစ်ဘို့ရာဌာန၌ ကမ္မဇပထဝီ ကောင်းကောင်းစီမံလျှင် အသံကောင်း၏။ ထိုကမ္မဇပထဝီညံ့လျှင်
    အသံညံ့သည်။
    </div>
    <div class="ref">(သင်္ဂြိုဟ်ဘာသာဋီကာ ရုပ်ပိုင်းမှ ကောက်နှုတ်ချက်)</div>


rupa_note_j:  ရုပ် ၁၈-မျိုးကို နာမည်ပေးခြင်း
rupa_note_j_def:
    <div class="def">
    <p>
    အခုပြောခဲ့တဲ့ရုပ်တရားတွေဟာ ပရမတ်သဘာဝ ရုပ်တရားတွေ ဖြစ်တယ်။ ဒီရုပ်တွေကို တရားရှုလို့
    ရလို့ သမ္မသနရုပ် လို့ ခေါ်တယ်။ အများနှင့်ဆိုင်သော ဖြစ်တည်ပျက် လက္ခဏာရှိ၍ သလက္ခဏရုပ် လို့
    ခေါ်တယ်။ ကံ စိတ် ဥတု အာဟာရ ဟူသော အကြောင်းတရားတို့ ဖြစ်စေအပ်သောကြောင့် နိပ္ဖန္နရုပ်
    ဟု ခေါ်သည်။ ဖောက်ပြန်ပြောင်းလဲတတ်သောကြောင့် ရူပရုပ်ဟုခေါ်သည်။ ကိုယ်ပိုင်သဘော ရှိ၍
    သဘာဝရုပ်လို့ ခေါ်တယ်။
    </p>
    <p>
    အခုပြောခဲ့တဲ့ရုပ် ၁၈-မျိုးမှ အခြားရုပ် ၁ဝ မျိုးသည် ပရမတ်သဘာဝရုပ်တွေ မဟုတ်ဘူး။ ပညတ်ရုပ်
    တရားတွေ ဖြစ်တယ်။ ဒါကြောင့် သူတို့ကိုတော့ အသဘာဝရုပ်, အလက္ခဏရုပ်, အနိပ္ဖန္နရုပ်, အရူပရုပ်,
    အသမ္မသနရုပ်လို့ ခေါ်တယ်။
    </p>
    </div>
    <div class="ref">(မဟာစည်ဆရာတော် အဘိဓမ္မာတရားတော်ကြီးမှ ကောက်နှုတ်ချက်)</div>

rupa_note_k: ရုပ်တို့၏ အစုလိုက်နေပုံ(ကလာပ)ကို ပြဆိုခြင်း
rupa_note_k_def:

    <h2>ကလာပ်ခေါ်ပုံ</h2>
    <div class="def">
    ယခုအခါ မြို့ကြီးများ၌ လူအများ စုပေါင်းဖွဲ့စည်းထားသော အဖွဲ့တစ်မျိုးကို "ကလာပ်"ဟု ခေါ်၏။
    ကလာပ်ဟူသော နာမည်သည် အပေါင်းအစု၏ နာမည်တည်း။ ပြခဲ့သောရုပ်တို့လည်း တခုစီတခုစီ ခွဲ၍
    မဖြစ်။ ပေါင်း၍ရစကောင်းသော ရုပ်ကလေးများ အချင်းချင်း စုပေါင်းတွဲစပ်၍ ဖြစ်ရိုးရှိသည်။ ထိုသို့
    အတူဖြစ်ဖက် အတူပျက်ဖက် ရုပ်အစုကို "ကလာပ်တစ်စည်း"ဟု မှတ်ပါ။
    </div>

    <h2>အမြဲတွဲနေသောရုပ် ၈ ပါး</h2>
    <div class="def">
    ပထဝီ အာပေါ တေဇော ဝါယောဟူသော မဟာဘုတ်လေးပါးတို့နှင့် ဝဏ္ဏ(အဆင်း) ဂန္ဓ(အနံ့)
    ရသ(အရသာ) သြဇာ(အဆီအနှစ်) ဤလေးပါးသည် အမြဲတွဲနေသော ရုပ်အပေါင်းတည်း။ ဘယ်နေရာဘယ်ဌာန
    မှ ထို ၈ ပါးတို့ ကွဲပြားလျက်မရှိ။ မြေထဲ၌ ရှိရှိသမျှ မြေမှုန့်တို့သည် ထိုရုပ်ရှစ်ပါး အပေါင်းချည်းသာတည်း။
    မြေကြီး၌ အဆင်း (ဝဏ္ဏ) ရုပ် ပါ၏။ နမ်းကြည့်လျှင် အနံ့တစ်မျိုးရှိ၏။ စားကြည့်လျှင် အရသာတစ်မျိုး
    ရှိ၏။ ထိတွေ့၍လည်း ရကောင်း၏။ မြေကြီးသာမဟုတ်, ရေ၌လည်း ဤရုပ် ၈-ပါး၊ လေ၌လည်း ဤရုပ်
    ၈-ပါး၊ မီးပူ နေပူ နေရောင် စသည်တို့၌လည်း ဤရုပ် ၈-ပါးတို့ ပေါင်း၍ ဖြစ်ကြလေသည်။
    </div>

    <h2>ကလာပ်တစ်ခု၏ ပမာဏ</h2>
    <div class="def">
    ထိုကလာပ်တစ်ခုသည် အလွန်သေးငယ်၏။ စိတ်နိုင်သမျှစိတ်, မှုန့်နိုင်သမျှ မှုန့်နေသော မြူမှုန့်
    ကလေး၌ပင် ကလာပ်အမျိုးပေါင်း အလွန်များစွာပါရှိ၏။ ပကတိမျက်စိဖြင့် ကြည့်၍မမြင်ရ။ အလွန်အား
    ကောင်းသော မှန်ဘီလူးဖြင့် ချဲ့ထွင်၍ကြည့်မှသာ မြင်ရသော ပိုးကောင်ကလေး၌ ကံကြောင့်ဖြစ်သော ရုပ်
    ကလာပ်များစွာ စိတ်ကြောင့် ဥတုကြောင့် အာဟာရကြောင့်ဖြစ်သော ရုပ်ကလာပ်ကလေးတွေ အလွန်များစွာ
    ပါရှိလေရကား ကလာပ်တစ်ခု၏ ပမာဏသည် "မည်မျှသေးငယ်သည်"ဟု ပြောပြ၍ မဖြစ်နိုင်အောင်ပင်
    သေးငယ်လှပေသည်။
    </div>
    <div class="ref">(ကိုယ်ကျင့်အဘိဓမ္မာ-၂၇၇-၂၇၈)</div>

    <h3>ရှေးသုံးအတိုင်းအတာ</h3>
    <div class="def">
    ပရမာဏူမြူတစ်လုံး၌ ကလာပ်စည်း ငါးဆဲ့တစ်စည်း ရသင့်သောကြောင့် အစိန္တေယျ(မကြံစီအပ်သော)
    အရာဟူ၍ ဆိုအပ်၏။ အဋ္ဌကလာပ်စည်းမျှသာဖြစ်သော ပရမာဏုမြူ သုံးဆယ့်ခြောက်လုံး ပေါင်းစုနေလျှင်
    အဏူမြူတစ်လုံးဟုခေါ်သည်။
    <ul>
    <li>ပရမာဏုမြူ ၃၆လုံး = အဏုမြူတစ်လုံး</li>
    <li>အဏုမြူ ၃၆လုံး = တဇ္ဇာရီမြူတစ်လုံး</li>
    <li>တဇ္ဇာရီမြူ ၃၆လုံး = ရထရေဏူမြူတစ်လုံး</li>
    <li>ရထရေဏူမြူ၃၆လုံး = လိက္ခာမြူတစ်လုံး</li>
    <li>လိက္ခာမြူ ၃၆ လုံး = သန်းဦးခေါင်းတစ်လုံး</li>
    <li>သန်းဦးခေါင်း ၇ လုံး = စပါးတစ်လုံး</li>
    <li>စပါး ၇ လုံး = တသစ်</li>
    <li>၁၂သစ် = တထွာ</li>
    <li>နှစ်ထွာ = တစ်တောင်</li>
    <li>၇တောင် = တစ်တာ</li>
    <li>တာတစ်ထောင် = တစ်တိုင်</li>
    <li>ခြောက်တိုင်နှင့်တာလေးရာ = တစ်ယူဇနာ</li>
    </ul>
    </div>
    <div class="ref">(ပရမတ္ထစက္ဓုကျမ်း-၉၆)</div>

    <h2>ကလာပအင်္ဂါသုံးပါး</h2>
    <div class="def">
    <ul>
    <li>၁။ ဧကုပ္ပါဒ-တကလာပ်ထဲ၌ ပါဝင်သောရုပ်များတွင် တခုကဖြစ်လျှင် အခြားတွဲဘက်များလည်း တပြိုင်နက် ဖြစ်ကြရသည်။</li>
    <li>၂။ ဧကနိရောဓ-ရုပ်တစ်ခုကချူပ်လျှင် အခြားတွဲဘက် ကလာပ်တူရုပ်များလည်း ချူပ်ကြရသည်။</li>
    <li>၃။ ဧကနိသဿယ-ရုပ်ကလာပ်တစ်ခု၌ ပါဝင်သော ဥပါဒါရုပ်တို့သည် မဟာဘုတ်၄-ပါးကိုချည်း မှီကြရသည်။ မဟာဘုတ်များလည်း အချင်းချင်း အပြန်အလှန်မှီကြရသည်။</li>
    </ul>
    </div>

    <h2>အာကာသဓာတ်နှင့်လက္ခဏရုပ်ကလာပ်ဖွဲ့ရာ၌မပါဝင်ကြခြင်း</h2>
    <div class="def">
    အာကာသဓာတ်သည် ကလာပ်တို့၏ အပိုင်းအခြားသာဖြစ်သည်။ ကလာပ်နှစ်ခုစပ်လျှင်
    အာကာသဓာတ်(အကြား)သည် အလိုလိုပါလာ၏။ ထိုကြောင့် အာကာသဓာတ်သည် ကလာပ်ဖွဲ့စည်းရာ၌
    ကလာပ်၏ အစိတ်အပိုင်း မဖြစ်နိုင်။ ကလာပ်၏ အပြင်ဘက်က ဖြစ်သည်။ လက္ခဏရုပ်လည်း ကလာပ်
    တို့၏ ဖြစ်ခြင်း ရင့်ခြင်း ပျက်ခြင်းဟူသော အမှတ်အသားမျှသာဖြစ်သည်။လူတစ်ယောက်၏ မွေးဖွားခြင်း
    ကြီးရင့်ခြင်း စုတေခြင်းဟူရာ၌ မွေးဖွားမှု ကြီးရင့်မှု စုတေမှုသည် လူကောင်မဟုတ်၊ "မွေးလာပြီ, ကြီးရင့်ပြီ,
    သေရှာပြီ"ဟု လူတစ်ယောက်ကို မှတ်သားပြောဆိုဘို့ရာ အမှတ်လက္ခဏာသာဖြစ်သကဲ့သို့ ထို့အတူ ဖြစ်ခြင်း
    ရင့်ခြင်း ပျက်ခြင်းဟူသော ဥပစယ သန္တတိ ဇရတာ အနိစ္စတာလည်း ရုပ်စစ်မဟုတ်၊ ရုပ်ကလာပ်တို့၏
    အမှတ်လက္ခဏာမျှသာဖြစ်သည်။ ထို့ကြောင့် လက္ခဏရုပ်လေးပါးကိုလည်း ရုပ်ကလာပ်၌ မသွင်းထိုက်။
    ရုပ်ကလာပ်အထည်ကိုယ်မှာ အစိတ်အပိုင်းအင်္ဂါအဖြစ်ဖြင့် မပါဝင်နိုင်။
    </div>

    <h2>ဝိကာရရုပ် ကလာပ်၌ပါဝင်</h2>
    <div class="def">
    ဝိကာရရုပ် ၅ ခုကိုကား ဝိကာရရုပ်တို့ပါဝင်သောအခါနှင့် မပါဝင်သောအခါ ရုပ်ကလာပ်တို့ဖြစ်
    ပုံ ထူးခြားသောကြောင့် သဘာဝဓမ္မမဟုတ်ဘဲ ကလာပ်သို့ သွင်းပြရသည်။ ဝိညတ်ပါလျှင် အလိုဆန္ဒကို
    သိစေသော အမူအရာထူး ရုပ်ကလာပ်၌ပါဝင်၏၊ လဟုတာစသည်ပါလာလျှင် ပေါ့ပါးသော အမူအရာထုူး
    ပါဝင်လာ၏။
    </div>

    <h2>အဇ္ဈတ္တ / ဗဟိဒ္ဓ ၌ ရနိုင်သော ကလာပ်များ</h2>
    <div class="def">
    <p>
    ကလာပ်စည်းပေါင်း ၂၁-စည်းရှိသည်။ သက်ရှိသတ္တဝါ(အဇ္ဈတ္တ)၌ ၂၁-စည်းလုံးဖြစ်သည်။
    အထီးသတ္တဝါ၌ ဣတ္ထိဘာဝဒသက မရ။ အမသတ္တဝါ၌ ပုမ္ဘာဝဒသက မရ။ ပဋိသန္ဓေအားဖြင့် မျက်စိကန်းသူ၌
    စက္ခုဒသက မရ။ နားပင်းသူ၌ သောတဒသက မရ။
    </p>
    <p>
    သစ်ပင် တော တောင် ရေ မြေ စသည့် သက်မဲ့အရာဝတ္ထု(ဗဟိဒ္ဓ)တို့၌ ဥတုဇ ၄-စည်းမှ
    သုဒ္ဓကကလာပ်, သဒ္ဒနဝကကလာပ်တို့သာ ဖြစ်နိုင်သည်။ သစ်ပင်သစ်ကိုင်း လှုပ်သံ, တုံးခေါက်သံ,
    မိုးခြိမ်းသံ, ရေဒီယိုသံ စသည်တို့မှာ ဥတုဇသဒ္ဒနဝက ကလာပ်များ ဖြစ်သည်။
    </p>
    </div>

    <h2>ရုပ်ဖြစ်ကြောင်းအကြောင်းတရား ၄ပါး</h2>
    <div>
    <table class="rupa">
    <tr><th>ကံ</th><th>စိတ်</th><th>ဥတု</th><th>အာဟာရ</th></tr>
    <tr><td>အဝိနိဗ္ဘောဂ-၈</td><td>အဝိနိဗ္ဘောဂ-၈</td><td>အဝိနိဗ္ဘောဂ-၈</td><td>အဝိနိဗ္ဘောဂ-၈</td></tr>
    <tr><td>ပရိစ္ဆေဒ (အာကာသ) ၁</td><td>ပရိစ္ဆေဒ (အာကာသ) ၁</td><td>ပရိစ္ဆေဒ (အာကာသ) ၁</td><td>ပရိစ္ဆေဒ (အာကာသ) ၁</td></tr>
    <tr><td>ပသာဒ-၅</td><td>လဟုတာဒိ-၃</td><td>လဟုတာဒိ-၃</td><td>လဟုတာဒိ-၃</td></tr>
    <tr><td>ဘာဝ-၂</td><td>သဒ္ဒ-၁</td><td>သဒ္ဒ-၁</td><td>&nbsp;</td></tr>
    <tr><td>ဇီဝိတ-၁</td><td>ဝိညတ်-၂</td><td>&nbsp;</td><td>&nbsp;</td></tr>
    <tr><td>ဟဒယ-၁</td><td>&nbsp;</td><td>&nbsp;</td><td>&nbsp;</td></tr>
    <tr><td>၁၈</td><td>၁၅</td><td>၁၃</td><td>၁၂</td></tr>
    </table>
    </div>

    <h2>ကမ္မဇကလာပ် ၉-စည်း</h2>
    <ul>
    <li>၁။ စက္ခုဒသက ကလာပ်</li>
    <li>၂။ သောတဒသက ကလာပ်</li>
    <li>၃။ ဃာနဒသက ကလာပ်</li>
    <li>၄။ ဇိဝှါဒသက ကလာပ်</li>
    <li>၅။ ကာယဒသက ကလာပ်</li>
    <li>၆။ ဣတ္ထိဘာဝဒသက ကလာပ်</li>
    <li>၇။ ပုမ္ဘာဝဒသက ကလာပ်</li>
    <li>၈။ ဟဒယဝတ္ထုဒသက ကလာပ်</li>
    <li>၉။ ဇီဝိတနဝက ကလာပ်</li>
    </ul>
    <div>
    <table class="rupa">
    <tr><th>၁။</th><th>၂။</th><th>၃။</th><th>၄။</th><th>၅။</th><th>၆။</th><th>၇။</th><th>၈။</th><th>၉။</th></tr>
    <tr><td>ပထဝီ</td><td>ပထဝီ</td><td>ပထဝီ</td><td>ပထဝီ</td><td>ပထဝီ</td><td>ပထဝီ</td><td>ပထဝီ</td><td>ပထဝီ</td><td>ပထဝီ</td></tr>
    <tr><td>အာပေါ</td><td>အာပေါ</td><td>အာပေါ</td><td>အာပေါ</td><td>အာပေါ</td><td>အာပေါ</td><td>အာပေါ</td><td>အာပေါ</td><td>အာပေါ</td></tr>
    <tr><td>တေဇော</td><td>တေဇော</td><td>တေဇော</td><td>တေဇော</td><td>တေဇော</td><td>တေဇော</td><td>တေဇော</td><td>တေဇော</td><td>တေဇော</td></tr>
    <tr><td>ဝါယော</td><td>ဝါယော</td><td>ဝါယော</td><td>ဝါယော</td><td>ဝါယော</td><td>ဝါယော</td><td>ဝါယော</td><td>ဝါယော</td><td>ဝါယော</td></tr>
    <tr><td>ဝဏ္ဏ</td><td>ဝဏ္ဏ</td><td>ဝဏ္ဏ</td><td>ဝဏ္ဏ</td><td>ဝဏ္ဏ</td><td>ဝဏ္ဏ</td><td>ဝဏ္ဏ</td><td>ဝဏ္ဏ</td><td>ဝဏ္ဏ</td></tr>
    <tr><td>ဂန္ဓ</td><td>ဂန္ဓ</td><td>ဂန္ဓ</td><td>ဂန္ဓ</td><td>ဂန္ဓ</td><td>ဂန္ဓ</td><td>ဂန္ဓ</td><td>ဂန္ဓ</td><td>ဂန္ဓ</td></tr>
    <tr><td>ရသ</td><td>ရသ</td><td>ရသ</td><td>ရသ</td><td>ရသ</td><td>ရသ</td><td>ရသ</td><td>ရသ</td><td>ရသ</td></tr>
    <tr><td>သြဇာ</td><td>သြဇာ</td><td>သြဇာ</td><td>သြဇာ</td><td>သြဇာ</td><td>သြဇာ</td><td>သြဇာ</td><td>သြဇာ</td><td>သြဇာ</td></tr>
    <tr><td>ဇီဝိတ</td><td>ဇီဝိတ</td><td>ဇီဝိတ</td><td>ဇီဝိတ</td><td>ဇီဝိတ</td><td>ဇီဝိတ</td><td>ဇီဝိတ</td><td>ဇီဝိတ</td><td>ဇီဝိတ</td></tr>
    <tr><td>စက္ခုဒပသာဒ</td><td>သောတ-</td><td>ဃာန-</td><td>ဇိဝှါ-</td><td>ကာယ-</td><td>ဣတ္ထိဘာဝ</td><td>ပုမ္ဘာဝ-</td><td>ဟဒယဝတ္ထုကမ</td><td>&nbsp;</td></tr>
    </table>
    </div>

    <h2>စိတ္တဇကလာပ် ၆-စည်း</h2>
    <ul>
    <li>၁။ သုဒ္ဓဋ္ဌက ကလာပ်</li>
    <li>၂။ ကာယဝိညတ္တိ နဝက ကလာပ်</li>
    <li>၃။ ဝစီဝိညတ္တိ သဒ္ဒ ဒသက ကလာပ်</li>
    <li>၄။ လဟုတာဒိ ဧကာဒသက ကလာပ်</li>
    <li>၅။ ကယာဝိညတ္တိ လဟုတာဒိ ဒွါဒသက ကလာပ်</li>
    <li>၆။ ဝစီဝိညတ္တိ သဒ္ဒ လဟုတာဒိ တေရသက ကလာပ်</li>
    </ul>
    <div>
    <table class="rupa">
    <tr><th>၁။</th><th>၂။</th><th>၃။</th><th>၄။</th><th>၅။</th><th>၆။</th></tr>
    <tr><td>ပထဝီ</td><td>ပထဝီ</td><td>ပထဝီ</td><td>ပထဝီ</td><td>ပထဝီ</td><td>ပထဝီ</td></tr>
    <tr><td>အာပေါ</td><td>အာပေါ</td><td>အာပေါ</td><td>အာပေါ</td><td>အာပေါ</td><td>အာပေါ</td></tr>
    <tr><td>တေဇော</td><td>တေဇော</td><td>တေဇော</td><td>တေဇော</td><td>တေဇော</td><td>တေဇော</td></tr>
    <tr><td>ဝါယော</td><td>ဝါယော</td><td>ဝါယော</td><td>ဝါယော</td><td>ဝါယော</td><td>ဝါယော</td></tr>
    <tr><td>ဝဏ္ဏ</td><td>ဝဏ္ဏ</td><td>ဝဏ္ဏ</td><td>ဝဏ္ဏ</td><td>ဝဏ္ဏ</td><td>ဝဏ္ဏ</td></tr>
    <tr><td>ဂန္ဓ</td><td>ဂန္ဓ</td><td>ဂန္ဓ</td><td>ဂန္ဓ</td><td>ဂန္ဓ</td><td>ဂန္ဓ</td></tr>
    <tr><td>ရသ</td><td>ရသ</td><td>ရသ</td><td>ရသ</td><td>ရသ</td><td>ရသ</td></tr>
    <tr><td>သြဇာ</td><td>သြဇာ</td><td>သြဇာ</td><td>သြဇာ</td><td>သြဇာ</td><td>သြဇာ</td></tr>
    <tr><td>&nbsp;</td><td>ကာယဝိညတ်</td><td>ဝစီဝိညတ်</td><td>&nbsp;</td><td>ကာယဝိညတ်</td><td>ဝစီဝိညတ်</td></tr>
    <tr><td>&nbsp;</td><td>&nbsp;</td><td>သဒ္ဒ</td><td>&nbsp;</td><td>&nbsp;</td><td>သဒ္ဒ</td></tr>
    <tr><td>&nbsp;</td><td>&nbsp;</td><td>&nbsp;</td><td>လဟုတာဒိ-၃</td><td>လဟုတာဒိ-၃</td><td>လဟုတာဒိ-၃</td></tr>
    </table>
    </div>

    <div class="note">လဟုတာဒိပါသော ကလာပ်စည်းသည် သက်ရှိသန္တာန်၌သာ ဖြစ်နိုင်သည်။</div>

    <h2>ဥတုဇကလာပ် ၄-စည်း</h2>
    <ul>
    <li>၁။ သုဒ္ဓဋ္ဌက ကလာပ်</li>
    <li>၂။ သဒ္ဒနဝက ကလာပ်</li>
    <li>၃။ လဟုတာဒိ ဧကာဒသက ကလာပ်</li>
    <li>၄။ သဒ္ဒ လဟုတာဒိ ဒွါဒသက ကလာပ်</li>
    </ul>
    <div>
    <table class="rupa">
    <tr><th>၁။</th><th>၂။</th><th>၃။</th><th>၄။</th></tr>
    <tr><td>ပထဝီ</td><td>ပထဝီ</td><td>ပထဝီ</td><td>ပထဝီ</td></tr>
    <tr><td>အာပေါ</td><td>အာပေါ</td><td>အာပေါ</td><td>အာပေါ</td></tr>
    <tr><td>တေဇော</td><td>တေဇော</td><td>တေဇော</td><td>တေဇော</td></tr>
    <tr><td>ဝါယော</td><td>ဝါယော</td><td>ဝါယော</td><td>ဝါယော</td></tr>
    <tr><td>ဝဏ္ဏ</td><td>ဝဏ္ဏ</td><td>ဝဏ္ဏ</td><td>ဝဏ္ဏ</td></tr>
    <tr><td>ဂန္ဓ</td><td>ဂန္ဓ</td><td>ဂန္ဓ</td><td>ဂန္ဓ</td></tr>
    <tr><td>ရသ</td><td>ရသ</td><td>ရသ</td><td>ရသ</td></tr>
    <tr><td>သြဇာ</td><td>သြဇာ</td><td>သြဇာ</td><td>သြဇာ</td></tr>
    <tr><td>&nbsp;</td><td>သဒ္ဒ</td><td>&nbsp;</td><td>သဒ္ဒ</td></tr>
    <tr><td>&nbsp;</td><td>&nbsp;</td><td>လဟုတာဒိ-၃</td><td>လဟုတာဒိ-၃</td></tr>
    </table>
    </div>

    <h2>အာဟာရဇကလာပ် ၂-စည်း</h2>
    <ul>
    <li>၁။ သုဒ္ဓဋ္ဌက ကလာပ်</li>
    <li>၂။ လဟုတာဒိ ဧကာဒသက ကလာပ်</li>
    </ul>
    <div>
    <table class="rupa">
    <tr><th>၁။</th><th>၂။</th></tr>
    <tr><td>ပထဝီ</td><td>ပထဝီ</td></tr>
    <tr><td>အာပေါ</td><td>အာပေါ</td></tr>
    <tr><td>တေဇော</td><td>တေဇော</td></tr>
    <tr><td>ဝါယော</td><td>ဝါယော</td></tr>
    <tr><td>ဝဏ္ဏ</td><td>ဝဏ္ဏ</td></tr>
    <tr><td>ဂန္ဓ</td><td>ဂန္ဓ</td></tr>
    <tr><td>ရသ</td><td>ရသ</td></tr>
    <tr><td>သြဇာ</td><td>သြဇာ</td></tr>
    <tr><td>&nbsp;</td><td>လဟုတာဒိ-၃</td></tr>
    </table>
    </div>

    <h2>ဝိသုဒ္ဓိမဂ်အဋ္ဌကထာ,က ၈ စည်းပြ</h2>
    <div class="def">
    <p class="align-center">သဒ္ဒ + အဝိနိဗ္ဘောဂ ၈ = ၉</p>
    <p class="align-center">သဒ္ဒ + လဟုတာဒိ ၃ + အဝိနိဗ္ဘောဂ ၈ = ၁၂</p>
    <p>
    ထွက်သက်ဝင်သက်လေသည် ဝိညတ်မပါသော စိတ္တဇသဒ္ဒဟု ဆို၏၊ အိပ်ပျော်စဉ်ဖြစ်သော
    ဘဝင်စိတ်သည် ဝိညတ်ကို မဖြစ်စေနိုင်၊ သို့ဖြစ်၍ ဟောက်သံသည် စိတ္တဇသဒ္ဒနဝကကလာပ်သာ ဖြစ်သည်။
    တခါတရံ လဟုတာဒိ ၃-ခုနှင့် တွဲဘက်၍လည်း ဖြစ်ကောင်းသည်သာ။
    </p>
    <p>
    ထွက်သက်ရှူသံ, ဝင်သက်ရှိုက်သံ, ချေဆပ်သံ, သမ်းသောအသံ, ချောင်းဟန့်သံ, ကြို့ထိုးသံ,
    စသည်သည် ဝိညတ်မပါသော စိတ္တဇသဒ္ဒဖြစ်သည်။ လျက်ဖြစ်တီးသောအသံစသည်များကား စိတ္တဇသဒ္ဒ
    မဟုတ်။ စိတ္တပစ္စယဥတုဇသံတို့သာတည်း။ စိတ်လျှင် အကြောင်းရင်းရှိသော ဥတုဇအသံတို့သာတည်း။
    </p>
    </div>
    <div class="ref">(ပရမတ္ထသံခိပ်ဋီကာ-၂၄၃)</div>
